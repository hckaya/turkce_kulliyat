 

TÜRKİYE BÜYÜK MİLLET MECLİSİ

TUTANAK DERGİSİ

 

5’inci Birleşim

14 Ekim 2020 Çarşamba

 

(TBMM Tutanak Hizmetleri Başkanlığı tarafından hazırlanan bu Tutanak Dergisi’nde yer alan ve kâtip üyeler tarafından okunmuş bulunan her tür belge ile konuşmacılar tarafından ifade edilmiş ve tırnak içinde belirtilmiş alıntı sözler aslına uygun olarak yazılmıştır.)

 

 

İÇİNDEKİLER

 

 

 

 

I.- GEÇEN TUTANAK ÖZETİ

II.- GELEN KÂĞITLAR

III - YOKLAMALAR

IV.- GÜNDEM DIŞI KONUŞMALAR

A) Milletvekillerinin Gündem Dışı Konuşmaları

1.- Muş Milletvekili Gülüstan Kılıç Koçyiğit’in, Muş ilinde yaşanan sorunlara ilişkin gündem dışı konuşması

2.- Balıkesir Milletvekili Yavuz Subaşı’nın, işgal altındaki Karabağ sorunu ve Azerbaycan-Türkiye kardeşliğine ilişkin gündem dışı konuşması

3.- Kırıkkale Milletvekili Ahmet Önal’ın, Kırıkkale ilinin sorunlarına ilişkin gündem dışı konuşması

V.- AÇIKLAMALAR

1.- Kocaeli Milletvekili İlyas Şeker’in, Kocaeli ili Gebze ilçesinde Gebze Teknik Üniversitesinin Tarım ve Orman Bakanı Bekir Pakdemirli’nin katılımıyla 2020-2021 akademik yılı açılış törenine ilişkin açıklaması

2.- Gaziantep Milletvekili Bayram Yılmazkaya’nın, coronavirüs pandemisi sürecinde, yapılacak yasal düzenlemeyle kronik rahatsızlığı olup prim ve gün sayısını doldurmuş olanların emekliliklerinin önündeki engelin kaldırılmasının beklentileri karşılayacak bir adım olacağına ilişkin açıklaması

3.- Niğde Milletvekili Ömer Fethi Gürer’in, üniversite öğrencilerine verilen öğrenim kredisinin miktarının artırılmasına, bir nedenle üniversiteyle ilişiği kesilen gençler için af çıkarılması gerektiğine, atama bekleyen binlerce üniversite mezunu gence kamuda iş verilmesi gerektiğine ilişkin açıklaması

4.- Hatay Milletvekili Serkan Topal’ın, sağlıkta atama kılavuzunun ne zaman yayınlanacağına, paramedik personeliyle ilgili atama takviminin ne olduğuna, kılavuzun yayınlanmasındaki gecikmenin sebebini Sağlık Bakanı Fahrettin Koca’dan öğrenmek istediğine ve bu sorunun bir an önce çözülmesini talep ettiklerine ilişkin açıklaması

5.- Kırşehir Milletvekili Metin İlhan’ın, SAĞLIK-SEN Kırşehir Şube Başkanı Yasin Yücesan’ın Kırşehir ilindeki sağlık çalışanları adına dile getirdiği tespitlerin Hükûmetçe görülmesi ve ivedi olarak sağlık çalışanlarının kadro, döner sermaye ve diğer özlük haklarıyla ilgili çalışmaların başlatılması gerektiğine ilişkin açıklaması

6.- Adana Milletvekili Müzeyyen Şevkin’in, ulaşım, akaryakıt, barınma ve beslenme ürünlerinde fahiş zamların uygulandığı bir ortamda eski bakanlara lüks araç kullanımı, personel, yakıt serbestisi getirilmesini kamuoyunun dikkatine sunduklarına ilişkin açıklaması

7.- Mersin Milletvekili Hacı Özkan’ın, milletin on sekiz yıldır Cumhurbaşkanı Recep Tayyip Erdoğan’a ve kadrolarına inandığına ve desteklediğine, ülkenin yarınlarına inanan ve güvenen milletin ümitsizliğe yatırım yapanlara prim vermeyeceğine ilişkin açıklaması

8.- Edirne Milletvekili Okan Gaytancıoğlu’nun, esnafın, çiftçinin, öğrencinin ödeyemediği borçlarının faizsiz yapılandırılması gerektiğine ilişkin açıklaması

9.- İstanbul Milletvekili Ali Kenanoğlu’nun, ormanlar katledilirken İstanbul Büyükşehir Belediyesine “Yeşil alanlar yok ediliyor.” diye tepki gösterilmesini samimi bulmadıklarını belirtmek istediğine ilişkin açıklaması

10.- Kahramanmaraş Milletvekili İmran Kılıç’ın, günümüzde çevresel unsurların da terör örgütlerinin öncelikli hedeflerinden biri hâline geldiğinin görüldüğüne ilişkin açıklaması

11.- Kayseri Milletvekili Çetin Arık’ın, Kayseri Büyükşehir Belediyesinin Erciyes Kayak Merkezinde bilet fiyatlarına yüzde 20 zam yaptığına ilişkin açıklaması

12.- İstanbul Milletvekili Sibel Özdemir’in, Osman Kavala’nın yargılama sürecindeki tutarsızlıkların ortadan kaldırılmasına ve adil yargılama hakkının hak, hukuk, adalet, tarafsız ve bağımsız yargı arayan mağdur yurttaşların ortak talebi olduğuna ilişkin açıklaması

13.- İstanbul Milletvekili Mustafa Demir’in, Cumhurbaşkanı Recep Tayyip Erdoğan liderliğinde demokrasiyi, anayasal düzeni, demokratik değerleri milletle omuz omuza, demokrasi karşıtı vesayetçilere karşı sonuna kadar korumaya kararlı olduklarına ilişkin açıklaması

14.- İstanbul Milletvekili Mahmut Tanal’ın, Düzce ilinde yaşanan sel felaketinin üzerinden uzun süre geçtiği hâlde Düzce ilini Sakarya iline bağlayan Uğurlu köyü Bezirgan Köprüsünün hâlen yapılmadığına, Düzce ili Melenağzı köyünün sahil kesiminde elektrik direkleri olduğu hâlde elektrik verilmediği için köylülerin yaşadığı mağduriyetin bir an önce giderilmesi talebiyle Cumhurbaşkanı Recep Tayyip Erdoğan’a seslendiğine ilişkin açıklaması

15.- Bursa Milletvekili Nurhayat Altaca Kayışoğlu’nun, Bursa ilinde Ali Osman Sönmez Huzurevinin tadilatının 2019 yılında bitirileceğinin ilan edilmesine rağmen huzurevinin hâlâ açılmadığına, 2016 yılında bitirileceği söylenen Bursa-Ankara Hızlı Tren Projesi’nin sekiz yıldır bitirilemediğine, öncelikle mevcut projelerin bitirilmesi ve verilen sözlerin yerine getirilmesi için iktidara seslendiklerine ilişkin açıklaması

 

16.- Düzce Milletvekili Ümit Yılmaz’ın, esnafın borçlarına ilişkin asıl yapılandırma yapılması gereken dönemin Covid-19 salgınının devam ettiği bu dönem olduğuna ve Hazine ve Maliye Bakanlığının gerekli tedbirleri bir an önce almasını ve esnafın beklentisini karşılamasını beklediklerine ilişkin açıklaması

17.- Manisa Milletvekili Bekir Başevirgen’in, iktidarın övündüğü sosyal koruma kalkanının açlık sınırının 3 bin TL’ye ulaştığı ülkede vatandaşa kalkan olamadığına, iktidarın vatandaşa sabretmeyi tavsiye ettiğine, sosyal devletin vatandaşına tavsiye vermeyeceğine, refahını yükselteceğine ilişkin açıklaması

18.- Kahramanmaraş Milletvekili Sefer Aycan’ın, ülkede iş kazalarının en çok inşaatlarda ve madenlerde olduğuna, iş güvenliğinin öncelikli olması ve denetimlerin artırılması gerektiğine, sağlık sektöründe de hastane enfeksiyonlarının iş kazası kapsamına alınması ve hastalanan veya vefat eden sağlık personeline tazminat verilmesi gerektiğine ilişkin açıklaması

19.- Mersin Milletvekili Ali Cumhur Taşkın’ın, 14 Ekimin Dünya Standartlar Günü olarak kutlandığına, ülkenin küresel pazarlarda güçlü olmak için uluslararası standardizasyon kuruluşlarında etkin olarak yer aldığına ve almaya devam edeceğine ilişkin açıklaması

20.- Çanakkale Milletvekili Özgür Ceylan’ın, Çanakkale ilinde Sone Enerji tarafından RES yapmak için Lapseki Çamyurt, Dumanlı ve Beyçayırı köylerinde başka bir şirketin maden sahası işgal edilerek, şahıs arazileri usulsüz kiralanarak ve orman tahrip edilerek inşaat yapıldığına, mühürlenen inşaatlara mühürlerin sökülerek devam edildiğine, bu şirketin arkasında kimlerin olduğunu öğrenmek istediğine ilişkin açıklaması

21.- İzmir Milletvekili Dursun Müsavat Dervişoğlu’nun, Hatay ilinin İskenderun, Belen ve Arsuz ilçelerinde meydana gelen yangınlar sırasında halkın panik yaşadığına, ormanların Hatay ilinin üç tarafını çevirecek şekilde yakıldığına, Kahramanmaraş’ta da durumun farklı olmadığına, günlerdir alevleri söndürmek için çabalayan yangın söndürme ekiplerine teşekkür ettiklerine, İçişleri Bakanlığının soruşturmayı bir an önce tamamlaması ve faillerin yakalanması gerektiğine, bölgedeki vatandaşlara ve millete bir kez daha geçmiş olsun dileklerini ilettiklerine, Azerbaycan ve Ermenistan arasında insani bir ateşkes ilan edilmesine rağmen Ermenistan’ın Azerbaycan’ın Gence şehrine düzenlediği füze saldırısında 9 kişinin hayatını kaybettiğine ve 39 kişinin de yaralandığına, Ermenistan’ın bir devlet gibi değil bir terör örgütü gibi davranmakta ısrar ettiğine, dünyanın gözü önünde insanlık suçu işleyen Ermenistan’ı kınadıklarına, dost ve kardeş Azerbaycan’ın yanında olduklarını bir kez daha tekrarladığına, profesyonel futbol ligleri 11 Eylülde başlamasına rağmen amatör liglerin henüz başlatılmadığına, Türkiye Futbol Federasyonunun bu liglerle ilgili kararın Ekim ayı sonunda tekrar değerlendirmeye alınacağını açıkladığına, bu kararla amatör kulüp ve sporcuların mağdur edildiğine, Federasyonun bu durumu görmezden gelmemesi gerektiğine, Kültür ve Turizm Bakanlığı koordinasyonunda İzmir ilinde yürütülen Ege Turizm Merkezi-Çeşme Projesi’nin mimari ve teknik çalışmaları için tek bir şirketin yetkili olduğunun kamuoyunun gündemine geldiğine, yüzde 97’si kamuya ait arazilerden oluşan bölgenin bir kıyıma maruz kalmaması için Bakanlığın süreci dikkatle ve ciddiyetle takip etmesini önerdiklerine ve kendilerinin de aynı dikkat ve ciddiyetle konunun peşinde olacaklarını bildirdiğine, Anayasa Mahkemesi üyesi bir hâkimin attığı “tweet”in maksadını aştığını fakat buradan bir darbe çığırtkanlığı çıkarmanın da abesle iştigal olduğuna, İstanbul 14. Ağır Ceza Mahkemesinin hukuk tanımaksızın Anayasa Mahkemesinin verdiği hak ihlali kararını reddetmesinin açık bir hukuk darbesi olduğuna ilişkin açıklaması

 

 

 

22.- Sakarya Milletvekili Muhammed Levent Bülbül’ün, ülkenin zor ve çetin zamanlardan geçtiğine, Libya, Doğu Akdeniz, Ege, Suriye, Kıbrıs, Irak, Güney Kafkasya ve Karabağ’daki çarpışmalar ile dengesizliklerin ülkenin büyük bir çevrelenme ve kuşatma tehdidiyle karşı karşıya olduğunu gösterdiğine, bunun yanında ülke içinde faaliyetlerini sürdürmeye çalışan PKK, DEAŞ, DHKP-C, FETÖ  gibi terör örgütlerinin iç dinamikleri sarsmak ve ülkeye zarar vermek noktasında fırsat kolladığına, Hatay, Osmaniye, Trabzon ve diğer illerde yaşanan orman yangınlarının terör odakları tarafından gerçekleştirildiği şüphelerinin her alanda teyakkuzda olunması gerektiği gerçeğini gösterdiğine, aynı zamanda küresel salgında sadece ülke topraklarında değil dünya çapında bir mücadeleye katkı sağlandığına, Anayasa Mahkemesinin Enis Berberoğlu’yla ilgili verdiği kararın hukuki sürecin hâlen devam ettiği bir durumu gösterdiğine, Anayasa Mahkemesi üyesi bir hâkimin attığı “tweet”e şahit olunduğuna, Türkiye Cumhuriyeti devletinin ve demokrasinin yaşadığı travmalar göz önüne alındığında hiç de hafife alınmayacak bir durum karşısında olunduğunu düşündüklerine, bunun şahsi olarak değerlendirilmesinin mümkün olmadığına, Anayasa Mahkemesinin bugüne kadar vermiş olduğu birçok kararın tartışmalı olduğu gibi bunun bundan sonra vereceği kararları da tartışmalı hâle getirecek bir gelişme olduğuna, herkesin bulunduğu mevkide elinde bulundurduğu gücü hukuka uygun bir şekilde hakkaniyetle kullanmak durumunda olduğuna, ülkenin bir daha darbe, vesayet gibi ifadelerle veya birtakım girişimlerle karşılaşmaması noktasında hassasiyetlerini tekrar dile getirdiğine ilişkin açıklaması

23.- İstanbul Milletvekili Hakkı Saruhan Oluç’un, İtalyan oyun yazarı Dario Fo’nun “Yüzsüz” adlı oyununun Kürtçe olarak oynanmasının İstanbul ili Gaziosmanpaşa Emniyet Müdürünün imzası ve Gaziosmanpaşa Kaymakamının talebiyle yasaklandığının sanatçılara tebliğ edildiğine, Şehir Tiyatrolarının Ekim 2020 programına alınan oyunun “Kamu düzenini bozabilir.” gerekçesiyle yasaklanmasını nasıl değerlendireceklerini uzun süre düşündüklerine, bir hukuk devletinde kaymakamın ve valinin böyle bir açıklamasının aslında nefret suçu olduğuna ve yargının harekete geçeceğine, bu anlayıştan bir an evvel vazgeçilmesi gerektiğine, ülkede yaşayan Kürt yurttaşların dillerine, kültürlerine sahip çıkacaklarına ve geliştireceklerine, hiçbir açıklamanın ana dildeki çalışmaları, kültürel ve sanatsal faaliyetleri engelleme imkânına sahip olmayacağına, bu kararın bir an evvel kaldırılmasını ve bu oyunun sahnelenmesini talep ettiklerine, Bağımsız Maden İşçileri Sendikası üyelerinin 12 Ekimde hak mücadelesi ve seslerini duyurmak için Soma ve Ermenek’ten Ankara’ya yürüyüşe başladıklarına ama önlerine polis barikatı konulduğuna, maden işçilerinin taleplerini ve yürüyüşlerini desteklediklerine ilişkin açıklaması

24.- Manisa Milletvekili Özgür Özel’in, coronavirüs nedeniyle hayatını kaybeden Aydın Tabip Odası Başkanı Esat Ülkü ve tüm sağlık emekçileri ile bu salgında hayatını kaybeden bütün vatandaşlara rahmet dilediklerine, coronavirüsün sağlıkçılar açısından meslek hastalığı sayılması için Meclisin adım atması gerektiğine, sağlık eğitimi almamış ama sağlık emekçisi olarak çalışanların ek ödeme alabilmelerine yönelik bir çalışma yapılması gerektiğine, tüm grupları ve Adalet ve Kalkınma Partisi Grubunu bu konuya eğilmeye ve sorunu çözmeye davet ettiklerine, Bağımsız Maden İşçileri Sendikası üyelerinin kendilerini ziyaretleri sırasında partilerinin üzerine ne düşüyorsa onu yerine getirmeyi taahhüt ettiklerine, coronovirüs nedeniyle her gün 50 ila 60 vatandaşın öldüğüne, 44 vatandaşın da kaçak içki üretimi ve metanol yüzünden zehirlenerek öldüğüne, ülkenin millî gelire oranlandığında dünyada alkollü içkilerden en yüksek vergi alan ülke olduğuna, son sekiz yılda Adalet ve Kalkınma Partisi hükûmetlerince alkollü içkilerden alınan verginin 10 kat artırıldığına, içkiye uygulanan verginin yaşam biçimine müdahale maksatlı olduğunu, bir yandan da vatandaşın sağlığıyla oynanan bir noktaya gelindiğini ifade etmek istediğine, İstanbul 14. Ağır Ceza Mahkemesinin Anayasa Mahkemesini yok saydığına, yapılan itirazın karara bağlanmasını beklediklerine, bu karara karşı susanların bugünlerinden utanç duyacaklarına, Anayasa Mahkemesi üyesinin attığı “tweet”i kabul etmelerinin mümkün olmadığına ilişkin açıklaması

25.- Çanakkale Milletvekili Bülent Turan’ın, Kamu Mali Yönetimi ve Kontrol Kanunu Teklifi’nin görüşmelerine devam edileceğine, Anayasa Mahkemesinin bir üyesinin attığı “tweet”i kınadıklarına, görevi hukuku tesis etmek olan bir mahkemeden gelen “Kişinin ifadesi kurumumuzu bağlamaz.” şeklindeki geçiştirme ifadesinin yanlış olduğu kanaatinde olduğuna, “tweet” atan kişi kadar bu açıklamayı yapanların da meseleye yanlış yaklaştığını düşündüğüne ilişkin açıklaması

26.- Aydın Milletvekili Süleyman Bülbül’ün, son üç günde coronavirüs nedeniyle hayatını kaybeden 6 hekime ve Aydın Tabip Odası Başkanı Doktor Esat Ülkü’ye Allah’tan rahmet dilediğine, sağlık çalışanlarının haklı taleplerinin mutlaka karşılanması ve özlük haklarının iyileştirilmesi gerektiğine ilişkin açıklaması

VI.- BAŞKANLIĞIN GENEL KURULA SUNUŞLARI

A) Tezkereler

1.- Türkiye Büyük Millet Meclisi Başkanlığının, Türkiye Büyük Millet Meclisi Başkanı Mustafa Şentop’un beraberindeki Parlamento heyetiyle birlikte Azerbaycan Cumhuriyeti Millî Meclis Başkanı Sayın Sahibe Gafarova’nın vaki davetine icabetle 18-20 Ekim 2020 tarihlerinde Azerbaycan’a resmî ziyarette bulunmasına ilişkin Tezkeresi (3/1337)

VII.- YAZILI SORULAR VE CEVAPLARI

1.- Niğde Milletvekili Ömer Fethi Gürer'in, Kestelek Açık Ocağı ile Orhaneli Çayı arasında geçirimsiz duvar yapım işinde ortaya çıkan kurum zararının karşılanmasına ilişkin sorusu ve Enerji ve Tabii Kaynaklar Bakanı Fatih Dönmez’in cevabı (7/32827)

2.- İstanbul Milletvekili Mustafa Sezgin Tanrıkulu'nun, 2018-2020 yılları arasında RTÜK'e yapılan logo ve çağrı değişikliği talebi sayısına ve özel bir gazetenin logo değişikliği talebinin yerine getirilmediği iddiasına ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/33376)

14 Ekim 2020 Çarşamba

BİRİNCİ OTURUM

Açılma Saati: 14.00

BAŞKAN: Başkan Vekili Haydar AKAR

KÂTİP ÜYELER: İshak GAZEL (Kütahya), Emine Sare AYDIN (İstanbul)

-----0-----

BAŞKAN – Türkiye Büyük Millet Meclisinin 5’inci Birleşimini açıyorum.(x)

Toplantı yeter sayısı vardır, görüşmelere başlıyoruz.

Gündeme geçmeden önce 3 sayın milletvekiline gündem dışı söz vereceğim.

Gündem dışı ilk söz, Muş’ta yaşanan sorunlar hakkında söz isteyen Muş Milletvekili Sayın Gülüstan Kılıç Koçyiğit’e aittir.

Buyurun Sayın Koçyiğit. (HDP sıralarından alkışlar)

IV.- GÜNDEM DIŞI KONUŞMALAR

A) Milletvekillerinin Gündem Dışı Konuşmaları

1.- Muş Milletvekili Gülüstan Kılıç Koçyiğit’in, Muş ilinde yaşanan sorunlara ilişkin gündem dışı konuşması

GÜLÜSTAN KILIÇ KOÇYİĞİT (Muş) – Teşekkür ederim Sayın Başkan.

Sayın Başkan, değerli milletvekilleri; bugün gündem dışı olarak, Muş ilinde yaşanan sorunları dile getirmek için söz almış bulunuyorum. Yüce Meclisi saygıyla selamlıyorum.

Değerli arkadaşlar, tabii, ilimizin sorunları çok fazla. Muş ilinin neresine elinizi atsanız aslında bin ah işiteceğiniz bir durum söz konusu fakat bütün bu sorunlara duyarsız, kör, sağır; bütün bu sorunları çözmekten uzak bir iktidar aklı olduğunu, bir devlet aklı olduğunu da ifade etmemiz gerekiyor.

Şimdi, Muş ilimiz genel olarak geçimini tarım ve hayvancılıktan sağlayan bir il ve aslında küçükbaş ve büyükbaş üretimin de yüksek olduğu illerden biri fakat özellikle AKP iktidarının ve ondan önceki devrihükûmetlerin güvenlikçi politikaları nedeniyle bugün Muş ilinde neredeyse tarım ve hayvancılık yapılamaz bir noktaya gelmiştir. Neden? Özellikle küçükbaş hayvancılıktaki mera yasakları, yayla yasakları ve bir köyden bir köye geçişte yaşanan sorunların kendisi bugün küçükbaş hayvan üreticilerini gerçekten iflasın eşiğine getirmiş durumdadır.

Yine, büyükbaş hayvan açısından da yeterli desteklerin sunulmaması, özellikle yem desteğinin yeterli düzeyde olmaması, buzağı desteğinin düşük olması, süt desteğinin bu yıl için 12 kuruş gibi çok komik bir rakam olarak açıklanması da aslında yaşanan sorunların başında geliyor. Şimdi, AKP Hükûmeti sürekli dışarıdan et ithal ediyor; yetmedi süte, yumurtaya kadar her şeyi ithal ediyor. Oysaki gerçek anlamda üretici desteklense, köylü desteklense bugün bu ithalata hiç ihtiyaç kalmayacak.

Bakın, geçen yıl küçükbaş keçi ve koyun için süt desteğini 25 kuruş vermişsiniz -bazı yerlerde 10 kuruş keçi açısından- bu yıl ise 15 kuruş olarak açıklamışsınız. Yani litre başına 15 kuruşluk bir destekle siz Muşlu üreticilerin, Muşlu çiftçilerin gerçekten gelip üretim yapmasını ve ekonomiye katkı sunmasını bekliyorsunuz. Bunun gerçekçi olmadığını ifade edelim.

İkinci bir şey: Yapılan yanlış hibeler. Proje bazlı yapılara destek veriyorsunuz; bunların yüzde 65’i ahır için, yüzde 45’i hayvan başına veriliyor fakat bu tesislerin çoğu şu anda atıl durumda, hiçbiri üretim yapamıyor. Oysaki siz aile hayvancılığını geliştirmiş olsanız ve aslında aileleri üretime katmak için bu teşvikleri ailelere verseniz bugün için bu sorun ortadan kalkacak hem ekonomi canlanacak hem geçimlik aile üretimine katkı olacak hem de kırdan kente göçün önü kesilmiş olacak değerli arkadaşlar. Fakat ne yazık ki bunların hiçbiri yapılmıyor.

Bununla beraber, özellikle, Muş Ovası’ndaki taban suyu yüksekliğini de ifade etmemiz gerekiyor. 80 kilometreye 30 kilometre genişliğinde büyük bir ovaya sahip Muş Ovası, büyük bir ova ama taban suyu yüksekliği nedeniyle geç tarıma giriyor ve bu anlamda hem ikinci ürün açısından hem de birinci ürün açısından çeşitli zorluklar yaşanıyor. Oysa yapılacak bir drenaj sistemiyle bu anlamdaki sorunlar giderilebilir, Muş’ta hem ikinci ürün elde edilebilir hem de hızlı bir şekilde aslında tarımsal faaliyete geçilebilir değerli arkadaşlar.

Yine, bölgedeki kayırmacılık ve yandaşlık politikalarına da değinmeden edemeyeceğim. Özellikle İŞKUR üzerindeki istihdamlarda temel kriterin ihtiyaç sahibi değil, AKP yandaşlığı olmasının temel bir sorun olduğunu ifade etmemiz gerekiyor. AKP il, ilçe teşkilatından referans getirmeyen hiç kimsenin İŞKUR’da istihdam edilmediğini söylemeliyiz. Bununla da yetinilmiyor değerli arkadaşlar, bakın, ilçemiz Varto’da HDP’ye yüksek oranda oy çıkan ilçelerde ve köylerde yeşil kartlar ve yaşlılık aylıkları, bakım aylıkları kesiliyor. Sosyal hizmetlere gittiği zaman halkımız şu cevabı alıyor: “Eğer AKP’ye üye olursanız yeşil kartınızı yeniden hallederiz ve yaşlılık ve bakım aylığınızı da bağlarız.” diyorlar değerli arkadaşlar.

Peki, sadece sorunlar bunlar mı? Hayır. Bakın, Muş ilinin tek fabrikası olan şeker fabrikasını AKP özelleştirdi; TİGEM’i özelleştirdi, TEKEL’i özelleştirdi. Bugün itibarıyla Muş Malazgirt’te yaşanan tabloyu sizlere göstermek istiyorum. Evet, bu Malazgirtli şeker pancarı üreticilerinin yaşadığı sorunlar.

(Mikrofon otomatik cihaz tarafından kapatıldı)

BAŞKAN – Tamamlayalım lütfen.

GÜLÜSTAN KILIÇ KOÇYİĞİT (Devamla) – Ağrı’daki şeker fabrikasına ürünlerini götürüyorlar ama nakliyeci firma, yüklenici firma yeterli düzeyde günlük ürün taşımadığı için, bakın, Muş Malazgirt’teki kantar noktalarında bu kuyruklar oluşuyor ve çiftçinin bir yıllık ürünü şu anda küspe olmak üzere. Neden? Çünkü AKP ranta doymuyor, AKP talana doymuyor. Muşlu üreticiler, Malazgirtli üreticiler kendi illerindeki şeker fabrikasına sorunsuz bir şekilde ürünlerini götürürken orası özelleştirildiği için ve üretim kapasitesini düşürdüğü için şu anda Ağrı’ya götürmek zorundalar. Yeterli destek sunulmadığı için de ürünleri kantarda çürüyor, sırada çürüyor ve bütün bunlar da aslında üreticiyi tarımdan koparan, üreticiyi mağdur eden, yoksullaştıran ve yoksullukla bağımlılık politikasını pekiştiren AKP-MHP ittifakının ürünüdür.

Halkımızı yoksullukla terbiye etmeye çalışıyorsunuz. Buna izin vermeyeceğimizi ifade etmek istiyorum.

Genel Kurulu selamlıyorum. (HDP sıralarından alkışlar)

BAŞKAN – Gündem dışı ikinci söz, işgal altındaki Karabağ sorunu ve Azerbaycan-Türkiye kardeşliği hakkında söz isteyen Balıkesir Milletvekili Sayın Yavuz Subaşı’na aittir.

Buyurun Sayın Subaşı. (AK PARTİ sıralarından alkışlar)

2.- Balıkesir Milletvekili Yavuz Subaşı’nın, işgal altındaki Karabağ sorunu ve Azerbaycan-Türkiye kardeşliğine ilişkin gündem dışı konuşması

YAVUZ SUBAŞI (Balıkesir) – Sayın Başkan, değerli milletvekilleri; sözlerimin başında, Azerbaycan’a ait Karabağ’ı işgal eden Ermenistan’ı yaptığı hain, alçak ve kalleş saldırıları için kınıyorum. Saldırıda vefat eden Azerbaycan Türkü kardeşlerimize Allah’tan rahmet, yaralılara acil şifalar diliyorum.

1991 yılında Sovyetler Birliği’nden bağımsızlığını kazanan 2 komşu devletin birlikte barış içinde yaşaması gerekirken Ermenistan Dağlık Karabağ’ı çevreleyen, Azerbaycan’ın Laçın, Kelbecer, Ağdam, Füzuli, Kubadlı, Zengilan ve Cebrayıl bölgelerini işgal etmiş, Azerbaycanlı nüfusu bu bölgelerden çıkarmıştır.

Birleşmiş Milletler Güvenlik Konseyi ihtilafla ilgili olarak 1993 yılında 822, 853, 874 ve 884 sayılı 4 adet kararı kabul ederek işgal edilmiş Azerbaycan topraklarından bütün işgalci güçlerin derhâl çekilmesi çağrısında bulunmuştur. Ermenistan söz konusu kararlara uymamıştır.

1992’de AGİT bünyesinde Azerbaycan ve Ermenistan’ın katılımlarıyla ABD, Rusya ve Fransa’nın eş başkanlığında 11 ülkenin üye olduğu Minsk Grubu kurulmuştur. Türkiye AGİT Minsk Grubunun üyesi olup diğer üye ülkeler Belarus, Almanya, İtalya, İsveç ve Finlandiya’dır. Minsk Grubu süreci kapsamında, 1990’lardan bu yana taraflara muhtelif çözüm önerisi sunulmuş ancak toplanıp toplanıp dağılmış, bunlardan sonuç alınamamıştır. Kasım 2007’de Madrid’de yapılan görüşmelerde de Madrid Prensipleri çerçevesinde bazı kararlar alınmıştır: Dağlık Karabağ’ı çevreleyen Ermenistan işgali altındaki Azerbaycan topraklarının Azerbaycan’a iadesi; Dağlık Karabağ’a güvenlik ve otonom yönetim garantileri sağlayan geçici statünün verilmesi; Ermenistan ve Dağlık Karabağ’ı birbirine bağlayan bir koridorun, Laçın Koridoru’nun tahsisi; bağlayıcı irade beyanı yoluyla nihai statünün gelecekte belirlenmesi; yerlerinden edilmiş kişilere geri dönüş haklarının verilmesi; 1988’deki nüfus oluşumu esasında plebisitin düzenlenmesi ve barışı koruma operasyonunu içeren uluslararası güvenlik uygulamaları konularını kapsayacak şekilde kararlar alınmıştır. Maalesef bu kararlara da bugüne kadar Ermenistan tarafından uyulmamıştır.

Daha sonraki yıllarda Azerbaycan ve Ermenistan Cumhurbaşkanlarının, Dışişleri Bakanlarının bir araya geldiği zirveler ve çözüme yönelik çabalar sürdürülmüş, Ermenistan’ın küstah ve kural tanımaz, saldırgan tutumu nedeniyle yine somut bir sonuç alınamamıştır.

Türkiye başından beri Karabağ ihtilafının Azerbaycan’ın toprak bütünlüğü ve egemenliği çerçevesinde çözülmesi için, işgal altındaki toprakların Azerbaycan’a iadesi için çaba göstermektedir. Ermenistan’ın Birleşmiş Milletler Güvenlik Konseyinin Karabağ’a ilişkin kararlarını tatbik ederek işgal ettiği Azerbaycan topraklarından çıkmasını Türkiye savunmaktadır.

Yine bu yıl 12-16 Temmuz tarihleri arasında Ermenistan ordusu Azerbaycan’ın kuzeybatısındaki sınır bölgesinde bulunan Tovuz’a top atışlarıyla saldırmıştır ve kural tanımaz tutumu tekrar tekrar sergilenmiştir. Çatışmaların yaşandığı Tovuz’un enerji, ulaştırma hatlarının geçtiği, Gürcistan sınırına çok yakın stratejik bir bölge olması dikkat çekicidir. Bu bölgede, Tovuz’da Bakü-Tiflis-Kars demir yolu, Azerbaycan’ı Gürcistan’a bağlayan kara yolu, Bakü-Tiflis-Ceyhan petrol ve Bakü-Tiflis-Erzurum doğal gaz boru hatları geçmektedir. Saldırgan ve işgalci tavrı nedeniyle hiçbir yaptırım yapılmayan, şımaran Ermenistan, yine en son 27 Eylül 2020 Pazar günü Dağlık Karabağ hattı boyunca ağır silahlar kullanarak Azerbaycan mevzilerini ve yerleşim merkezlerini tekrar yoğun ateşe tabi tutmuştur. Azerbaycan ordusu, Birleşmiş Milletler Şartı’nın 51’inci maddesinden kaynaklanan meşru müdafaa hakkını kullanarak sivil halkını ve toprak bütünlüğünü korumak üzere geniş bir cephe hattı boyunca harekâta başlamıştır. Azerbaycan’ın yaptığı, işgal altındaki topraklarını korumak ve saldırıya karşı kendi topraklarını savunmaktır.

Gazi Meclisimizden sesleniyorum: İşgalci ve haydut görünümlü Ermenistan otuz yıldır işgal ettiği Azerbaycan’a ait Karabağ topraklarını hiçbir şart öne sürmeden derhâl şartsız terk etmelidir. Türkiye, Sayın Cumhurbaşkanımız Recep Tayyip Erdoğan liderliğinde Azerbaycan’a şartsız ve koşulsuz desteğini sürdürmektedir ve sürdürecektir. Şunu herkes bilmelidir ki Azerbaycan’ın ayağına taş değse, bizim canımız yanar; canımızı yakanın da hiç tereddüt etmeden canını yakarız.

(Mikrofon otomatik cihaz tarafından kapatıldı)

BAŞKAN – Tamamlayın lütfen.

YAVUZ SUBAŞI (Devamla) – Boşuna “tek millet iki devlet” demiyoruz. Her zaman can Azerbaycan’ın yanındayız.

Sözlerimin sonunda Gazi Meclisimizden can Azerbaycan’a sesleniyorum: Sayın Başkan İlham Aliyev, Azerbaycanlı kardeşlerimiz; üzülmeyin, tasalanmayın, Gazi Mustafa Kemal Atatürk’ün dediği gibi “Azerbaycan’ın sevinci bizim sevincimiz, kederi bizim kederimizdir.” sözleriyle Türkiye Cumhuriyeti devleti 81 milyon ferdiyle Azerbaycan’ın yanındadır. Yaşasın Türkiye-Azerbaycan kardeşliği ve dostluğu! (AK PARTİ ve MHP sıralarından alkışlar)

BAŞKAN – Gündem dışı üçüncü söz, Kırıkkale’nin sorunları hakkında söz isteyen Kırıkkale Milletvekili Sayın Ahmet Önal’a aittir.

Buyurun Sayın Önal. (CHP sıralarından alkışlar)

3.- Kırıkkale Milletvekili Ahmet Önal’ın, Kırıkkale ilinin sorunlarına ilişkin gündem dışı konuşması

AHMET ÖNAL (Kırıkkale) – Sayın Başkan, değerli milletvekilleri; Kırıkkale’nin sorunları hakkında parti grubum adına söz almış bulunuyorum. Bu vesileyle ekranları başında bizleri izleyen, başta hemşehrilerim olmak üzere, tüm vatandaşlarımızı selamlıyorum.

Pandemi döneminde çok önemli görevler üstlenen, başta sağlık çalışanlarımız olmak üzere, tüm görevlilerimize teşekkür ediyorum. Hayatını kaybeden yurttaşlarımıza, kamu görevlilerimize Allah’tan rahmet, hastalarımıza acil şifalar diliyorum.

Sayın Başkan, değerli milletvekilleri; bilindiği üzere ülkemiz ve dünya çok ciddi bir salgın hastalıkla karşı karşıya. Her geçen gün hasta sayısı artıyor, yoğun bakım üniteleri doluyor taşıyor. Bu zor şartlarda Kırıkkale’de hastanelerde, aile sağlığı merkezlerinde çalışan doktorlarımız, hemşirelerimiz, ebelerimiz, hasta bakıcılarımız, kısacası tüm sağlık personelimize teşekkür ediyorum fedakârlıkları için; sağ olsunlar, var olsunlar. Ancak bu süreçte çalışanlarımız hak ettikleri ek ödeme ve ücretlerini alamıyor. Sayın Bakan tarafından bizzat verilen müjde ve sözler tutulmuyor; bugün söylenen yarın yalanlanıyor.

Değerli arkadaşlar, ülkemizde uzun dönemdir yaşanan derin ekonomik kriz ve devamında gelen pandemi süreci sebebiyle vatandaşlarımız bir hayli zor durumda kalmış, iktidarın açıkladığı önlem paketi Kırıkkale esnafının hiçbir derdine derman olmamıştır. 50 bin emeklinin yaşadığı, çalışan nüfusun yarısından fazlasının asgari ücretli olduğu şehrimizde en büyük sıkıntı geçim derdi ve işsizlik. Bir de buna her gün gıdadan temizlik maddelerine, akaryakıttan elektriğe, doğal gaza kadar birçok ürüne gelen zamlar vatandaşımızın belini büküyor. Sadece aldığı emekli maaşıyla ya da asgari ücret düzeyindeki maaşıyla geçinen Kırıkkaleliler perişan durumda. Bir dönem şehrimizde vatandaşlarımızın en çok uğradığı, en gözde dükkânların bulunduğu Zafer Caddesi ve Toprak Mahallesi esnafları sıkıntılı günler geçiriyor. Birçok iş yeri boşaltılmış ya da kira borçları yüzünden tahliye edilmiş durumda. Gürler Mahallesi, Sanayi Mahallesi, Yenimahalle esnaflarımız da aynı sıkıntılarla karşı karşıya. Bir esnafımız devlete kırk yıl vergi ödediğini ancak devletin bu süreçte kendisine bir gün bile bakmadığından şikâyet ediyor. Yine, Kırıkkale Üniversitemizin bulunduğu Yenişehir’de apart esnafı, kafe sahipleri, servis, minibüs ve taksici esnafımız öğrenci olmaması sebebiyle oldukça zor günler geçiriyor. Yahşihan ilçemizde bulunan apart sahipleri kiracı bulamadıklarından dolayı apartlarını satılığa çıkardılar.

Değerli arkadaşlar, internet sitelerinde en çok satılık apart ilanı verilen yer Kırıkkale Yenişehir. Birçok esnafımıza bankalardan ödeme ihtarnamesi gönderilmiş. Böyle giderse esnafımızın elinde ne apartı ne de minibüsü kalmayacak.

Kırıkkale şehir merkezinde 28 mahalleye hizmet götüren minibüs hattı esnafı ile Kırıkkale Yahşihan ve Keskin ilçe minibüs hattı esnafımız yedi sekiz aydır kontak açamıyor. Buna rağmen araç sigortası, bandrol ve muayene paraları esnafımızın canına okuyor. Gelirleri yüzde 90 oranında düşen Kırıkkale esnafları, bir de artan kredi borcu, biriken kiralar, vergi borçları ve sigorta primleri yüzünden kara kara düşünüyor. Tüm bunları çözmesi gereken iktidarınız vatandaşımızın feryadını duymuyor, görmüyor.

Değerli arkadaşlar, tablo bu kadar karanlık gözükse de emekliyi, çiftçiyi, asgari ücretliyi, çalışanı önceleyen ekonomik programlarla vatandaşımızı rahatlatmak pekâlâ mümkün. Örneğin, yandaş şirketlere yaptığınız vergi indirimi ve muafiyetini bu ülkenin öz çocuklarına da yapabilirsiniz; devlet garantili ihalelere verilen parayı gariban vatandaşa verebilirsiniz.

Değerli arkadaşlar, yaklaşık on gün kadar önce, Kırıkkale’mizde, İŞKUR aracılığıyla Toplum Yararına Program kapsamında üç, altı ve dokuz aylık sürelerle geçici personel istihdamı yapıldı. Geçici süreyle, üstelik asgari ücret karşılığı yapılan bu alım için yaklaşık 4 bin Kırıkkaleli müracaat etmiş, sadece 500 kadarı kura sonucu bir işe başlatılmıştır. Mevsimlik, üstelik asgari ücret düzeyindeki bu işe dahi razı olan ancak kurada adı çıkmayan yaklaşık 3.500 Kırıkkaleli kışa girerken ekmeksiz, işsiz, aşsız, umutsuz bırakılmıştır.

Değerli arkadaşlar, okullar açıldı, önümüz kış mevsimi. Kasım ayından itibaren elektrik ve doğal gaz faturaları el yakmaya başlayacak. Okul ve kırtasiye masrafları geçen yıla göre yüzde 30 düzeyinde arttı. Bir dönem Türkiye’nin sanayi kenti, Anadolu’nun göz bebeği olan Kırıkkale, son on sekiz yılda maalesef bu duruma düşürüldü. Kırıkkaleli analar, babalar kara kara düşünürken, gençler işsiz, aşsız, kısacası sahipsiz bırakıldı.

İktidara geldiğiniz günden beri Kırıkkale devamlı göç veriyor, küçülüyor. Son on sekiz yılda bir tane fabrika yapılmayan Kırıkkale’de, var olan kamuya ait işletmeler hızla küçüldü, âdeta kapanma noktasına geldi.

(Mikrofon otomatik cihaz tarafından kapatıldı)

AHMET ÖNAL (Devamla) – Başkanım, bitiriyorum.

BAŞKAN – Tamamlayalım lütfen.

AHMET ÖNAL (Devamla) – Bu anlamda Kırıkkale’ye verdiğiniz zararla ne kadar gurur duysanız bence az olacak.

Sayın Başkan, değerli milletvekilleri; Kırıkkale’nin sorunları bununla da bitmiyor. Yaşanan ekonomik kriz ve yükselen döviz kuru nedeniyle uzaktan eğitim için kullanılması zorunlu olan bilgisayar, laptop, tablet gibi cihazlara olan ihtiyaç neredeyse 10 kat arttı. İmkânı olan aileler bu cihazları temin edebildi ancak Kırıkkale’de birçok yoksul aile çocuğu bu cihazlara ulaşamadı, eğitim ve öğretim hakkından mahrum bırakıldı. 21’inci yüzyıl Türkiyesinde bırakın interneti, televizyonu bile olmayan Kırıkkaleli aileler var. Kırıkkale’de bazı aileler tek televizyonla 2-3 çocuğuna eğitim vermeye çalışıyor. Ekonomik durumu iyi olan aileler her türlü imkâna sahipken, yoksul aile çocukları EBA’ya dahi erişemiyor. Burada devletimize düşen, eğitim için kullanılması zorunlu olan cihazları tüm öğrenci ve öğretmenlerimize ücretsiz dağıtmak ya da en azından bu cihazlardan alınan vergileri ortadan kaldırmak olacaktır.

Bu duygu ve düşüncelerle sözlerime son verirken, yoksulluğun ve emek sömürüsünün olmadığı, gelirin hakça paylaşıldığı bir Türkiye diliyor, hepinizi saygıyla selamlıyorum. (CHP sıralarından alkışlar)

BAŞKAN – Sayın milletvekilleri, şimdi sisteme giren ilk 20 milletvekiline yerlerinden birer dakika süreyle söz vereceğim.

Buyurun Sayın Şeker.

V.- AÇIKLAMALAR

1.- Kocaeli Milletvekili İlyas Şeker’in, Kocaeli ili Gebze ilçesinde Gebze Teknik Üniversitesinin Tarım ve Orman Bakanı Bekir Pakdemirli’nin katılımıyla 2020-2021 akademik yılı açılış törenine ilişkin açıklaması

İLYAS ŞEKER (Kocaeli) – Teşekkür ediyorum.

Sayın Başkan, değerli milletvekilleri; seçim bölgem Kocaeli Gebze’de Tarım ve Orman Bakanımız Sayın Bekir Pakdemirli’nin katılımıyla Gebze Teknik Üniversitesinin 2020-2021 akademik yılı açılış töreni yapıldı ve Akıllı Tarım Uygulamaları İşbirliği Protokolü imzalandı. “Akıllı Tarım” konulu ilk dersi de Sayın Bakanımız verdi.

Gebze Teknik Üniversitesi, yapmış olduğu akademik çalışmalar ve sosyal sorumluluk projeleriyle adından söz ettirmeye devam ediyor. Orta Doğu Teknik Üniversitesinin akademik performans ölçüm ve değerlendirme kuruluşu URAP, Türkiye’deki 166 üniversitede yaptığı çalışmanın 2020-2021 sıralamasında Gebze Teknik Üniversitemiz 8’inci sırayı alarak büyük bir başarıya imza attı. Gebze Teknik Üniversitesinin başarısının devamını ve yeni öğretim yılının öğrencilerimize, üniversite çalışanlarımıza, kentimize ve ülkemize hayırlı olmasını diliyor, Genel Kurulu saygıyla selamlıyorum.

BAŞKAN – Sayın Yılmazkaya.

2.- Gaziantep Milletvekili Bayram Yılmazkaya’nın, coronavirüs pandemisi sürecinde, yapılacak yasal düzenlemeyle kronik rahatsızlığı olup prim ve gün sayısını doldurmuş olanların emekliliklerinin önündeki engelin kaldırılmasının beklentileri karşılayacak bir adım olacağına ilişkin açıklaması

BAYRAM YILMAZKAYA (Gaziantep) – Teşekkürler Sayın Başkan.

Pandemi süreciyle birlikte yeni koşulların oluştuğu dünyada ve ülkemizde insanların yaşam kaygısı ile sağlık sebeplerinden ötürü tedirgin oldukları görülmektedir.

Emeklilikte yaşa takılanlar arasından, ilk etapta kronik rahatsızlığı olan çalışanlar için Covid-19 süreci de göz önünde bulundurularak emeklilik hakkı tanınması gereklilik arz etmektedir. Bağışıklık sistemi zayıf kişilerin ve kronik rahatsızlığa sahip insanların corona virüsü salgını gibi durumlarda çok daha büyük risk altında olduğu bilimsel olarak da ortaya konmuş bir gerçektir.

Özellikle sağlık çalışanları, öğretmenler ve diğer EYT’liler gibi birçok çalışanın pandemi sürecinde riskli meslekler içerisinde olduğu, yaptıkları işlerin birçok kişiyle teması gerektirdiği ortadayken bu süreçte bulaş riskinin fazla olduğu mesleklerde çalışan kronik rahatsızlığı olanlar göz ardı edilmemeli ve bunlara emeklilik hakkının bir an önce tanınması gereklidir. Yapılacak yasal düzenlemeyle, kronik rahatsızlığı olup da prim ve gün sayısını doldurmuş olan insanların emekliliklerinin önündeki engelin kaldırılması doğru ve beklentileri karşılayacak bir adım olacaktır.

Yüce heyeti saygıyla selamlıyorum.

BAŞKAN – Sayın Gürer…

3.- Niğde Milletvekili Ömer Fethi Gürer’in, üniversite öğrencilerine verilen öğrenim kredisinin miktarının artırılmasına, bir nedenle üniversiteyle ilişiği kesilen gençler için af çıkarılması gerektiğine, atama bekleyen binlerce üniversite mezunu gence kamuda iş verilmesi gerektiğine ilişkin açıklaması

ÖMER FETHİ GÜRER (Niğde) – Teşekkürler Sayın Başkan.

İşçi, işsiz, çiftçi, esnaf, memur, emekli, engelli her kesim çok ciddi ekonomik sorunlar altında ezilmektedir. Ülke nüfusunun önemli çoğunluğu açlık sınırı altında yaşarken iktidar yandaşlarının bir eli yağda bir eli baldadır. Bu düzende fakir daha fakir olurken zengin daha zengin olmaktadır.

Gençliğin sorunları her geçen gün artmaktadır. Eğitimin bütününde yaşanan sorunların yanında, üniversiteli gençlere verilen kredi enflasyonla erimiştir. Öğrenci kredileri artırılmalıdır. Öğrenci burs talepleri patlamıştır. Sosyal devlet, eğitimde ekonomik koşulları el vermeyen tüm öğrenci ailelerine destek sağlamalıdır. Bir nedenle üniversiteyle ilişkisi kesilen gençler için öğrenci affı mutlaka çıkarılmalıdır. Sağlıkta, eğitimde, tarımda, ulaştırmada atama bekleyen binlerce üniversite mezununa kamuda iş verilmelidir. Mezun öğrencilerin kredi borçları ötelenmeli, öğrencilerin yaşadıkları sorunlar AKP iktidarı tarafından ciddiye alınmalıdır.

Teşekkür ediyorum Başkanım.

BAŞKAN – Sayın Topal…

4.- Hatay Milletvekili Serkan Topal’ın, sağlıkta atama kılavuzunun ne zaman yayınlanacağına, paramedik personeliyle ilgili atama takviminin ne olduğuna, kılavuzun yayınlanmasındaki gecikmenin sebebini Sağlık Bakanı Fahrettin Koca’dan öğrenmek istediğine ve bu sorunun bir an önce çözülmesini talep ettiklerine ilişkin açıklaması

SERKAN TOPAL (Hatay) – Teşekkür ediyorum Sayın Başkan.

Pandeminin yoğun şekilde yaşanmasına rağmen Sağlık Bakanlığı sağlık personeli atamasıyla ilgili personel atama takvimini bir türlü açıklamıyor. 2020 yılının bitimine çok az bir süre kalmasına karşın atama kılavuzu ne zaman yayınlanacak, açıkçası bunun yanıtını bir türlü alamıyoruz.

Özellikle paramedik personel atama bekliyor. Evde oturmak yerine bu zorlu süreçte sağlık ordumuza katılmak ve pandemi mücadelesine omuz vermek istiyorlar.

Buradan Sağlık Bakanına sesleniyoruz: Sayın Bakan, sağlıkta atama kılavuzunu ne zaman yayınlayacaksınız? Paramedik personeliyle ilgili atama takviminiz nedir? Tüm ısrarlı taleplere karşın her defasında Bakanlık “Bir iki hafta içerisinde kılavuz yayınlanacak.” yanıtını veriyor. Bu gecikmenin sebebi nedir, bütçe mi yok? Bunun bir an önce çözülmesini talep ediyoruz.

Teşekkür ediyorum.

BAŞKAN – Sayın İlhan…

5.- Kırşehir Milletvekili Metin İlhan’ın, SAĞLIK-SEN Kırşehir Şube Başkanı Yasin Yücesan’ın Kırşehir ilindeki sağlık çalışanları adına dile getirdiği tespitlerin Hükûmetçe görülmesi ve ivedi olarak sağlık çalışanlarının kadro, döner sermaye ve diğer özlük haklarıyla ilgili çalışmaların başlatılması gerektiğine ilişkin açıklaması

METİN İLHAN (Kırşehir) – Teşekkür ederim Sayın Başkanım.

“Bugün değilse ne zaman?” diyerek Meclisteki sağlıkçı milletvekillerine seslenen Kırşehir SAĞLIK-SEN Şube Başkanının taleplerini olduğu gibi size aktarmak istiyorum. Onun çığlığını herkesin duyması özellikle zor günler yaşadığımız pandemi sürecinde büyük önem arz etmektedir.

“Sahanın gerçeklerinden uzak, masa başında alınan kararlar, en alt kademedeki yöneticiden üst yöneticisine kadar sirayet eden yönetici körlüğü ve organizasyon hataları; gece gündüz demeden forma terleten, alın teri döken, emek veren ebe, hemşire, sağlık memuru, sağlık teknisyeni, güvenlik görevlisi, temizlik görevlisi, kısacası sağlık ordusunun isimsiz kahramanlarını tüketti, bitirdi. Bugün geldiğimiz noktada Kırşehir’de canhıraş görev yapan hemşire, hekim, ebe, şoför mutsuz. “

Evet, Başkanın sağlık emekçileri adına yaptığı bu tespitlerin Hükûmetçe görülmesi ve ivedi olarak sağlık çalışanlarının kadro, döner sermaye ve diğer özlük haklarıyla ilgili çalışmaların başlatılması gerekmektedir.

Teşekkür ederim.

BAŞKAN – Sayın Şevkin…

6.- Adana Milletvekili Müzeyyen Şevkin’in, ulaşım, akaryakıt, barınma ve beslenme ürünlerinde fahiş zamların uygulandığı bir ortamda eski bakanlara lüks araç kullanımı, personel, yakıt serbestisi getirilmesini kamuoyunun dikkatine sunduklarına ilişkin açıklaması

MÜZEYYEN ŞEVKİN (Adana) – Teşekkür ederim Sayın Başkan.

Çarşı, pazar âdeta yangın yerine dönmüşken elektrik ve doğal gaza yapılan zamlar vatandaşın tam anlamıyla belini bükmüştür. Son bir yıl içinde elektrik fiyatları yüzde 32,3; doğal gaz fiyatları ise yüzde 34,7 oranında artmıştır. Vatandaş faturalarını ödeyemez hâle gelmiştir.

Tarım Bakanı, vatandaşların kişi başına eskiden 2 kilo et yerken şimdi 15 kilo et yediğini iddia etmektedir. Oysa Kırmızı Et Sanayicileri ve Üreticileri Birliği Derneğinin verilerine göre et tüketimi yüzde 40 oranında azalmıştır. Pandemi sürecinde ise sofralarda et görmek mucizedir. Sayın Bakan kendileriyle karıştırmakta herhâlde. Süt, şeker, çay, ulaşım, akaryakıt, içecek ve daha sonra sıralayabileceğimiz birçok barınma, beslenme ürünlerinde fahiş zamlar uygulanırken pazardaki, mutfaktaki yangına rağmen Sayıştay raporlarında yer alan eski bakanlara lüks araç kullanımı, personel, yakıt serbestisi gibi hangi akıl ve vicdanla izah edilecek durumu kamuoyunun dikkatine sunuyoruz.

Ey iktidar, aklımızla alay etmeyin!

BAŞKAN – Sayın Özkan…

7.- Mersin Milletvekili Hacı Özkan’ın, milletin on sekiz yıldır Cumhurbaşkanı Recep Tayyip Erdoğan’a ve kadrolarına inandığına ve desteklediğine, ülkenin yarınlarına inanan ve güvenen milletin ümitsizliğe yatırım yapanlara prim vermeyeceğine ilişkin açıklaması

HACI ÖZKAN (Mersin) – Teşekkürler Sayın Başkan.

Batı’nın nüfuz alanında olanlar tek bir potada birleşerek Cumhurbaşkanımız Sayın Recep Tayyip Erdoğan üzerinden Türkiye karşıtlığı bir cephe oluşturuyorlar. Tüm küresel güçler, büyük ve güçlü Türkiye yolunda bizleri durdurmak, hedeflerimizden saptırmak için var güçleriyle çalışıyorlar ancak bunu asla başaramayacaklar. Milletimiz on sekiz yıldır liderimiz Sayın Recep Tayyip Erdoğan ve kadrolarına inanıyor ve en yüksek teveccühle destekliyor. İçeriden ümitsizliğe yatırım yapanlara, eski mevzilerine tutunanlara, psikolojik yılgınlık oluşturanlara, Türkiye’nin yarınlarına inanan ve güvenen milletimiz prim vermeyecek.

Vesayet özlemi içinde olanlar bilsinler ki açtıkları ışığın şalteri kahraman milletimizin elindedir. Aziz milletimiz sahte ışıklara aldanmayacak kadar berrak ve bir idrak sahibidir diyor, Genel Kurulu saygıyla selamlıyorum.

BAŞKAN – Sayın Gaytancıoğlu…

8.- Edirne Milletvekili Okan Gaytancıoğlu’nun, esnafın, çiftçinin, öğrencinin ödeyemediği borçlarının faizsiz yapılandırılması gerektiğine ilişkin açıklaması

OKAN GAYTANCIOĞLU (Edirne) – Teşekkür ederim Sayın Başkan.

Çiftçi borç içinde, esnaf siftahsız dükkân kapatıyor, işsiz üniversite mezunu gençlerimiz icra takibinde. AKP “Yandaşın hangi borcunu silebilirim?” derdinde. Yandaşlarınızın milyarlarca borcunu bir kalemde siliyorsunuz. Borçlarını sildiğiniz, devletin tüm kaynaklarını aktardıklarınız sizin gibi tuzu kurular. Yapılması gerekeni yapın; esnafın, çiftçinin, öğrencinin ödeyemediği borcunu faizsiz yapılandırın; 5 müteahhit değil, milyonlar nefes alsın. Vatandaşımızın artık dayanacak gücü kalmadı. Çiftçiler tarlalarını ekemiyor, icra kıskacı tarlaları, dükkânları sarmış durumda.

Ey AKP, elindeki müteahhit keserini artık bırak! Yorulmadınız mı ülkenin bütün kaynaklarını üç beş kişiye aktarmaya? İşe yarar bir şeyler yapacaksanız çiftçinin, esnafın, öğrencinin borcunu faizsiz erteleyin. Bu insanların daha neyini alacaksınız? Esnaftan, çiftçiden, öğrenciden boğazına yapışarak faiz istemek, elinde ne var ne yoksa almak haramdır, devlete yakışmaz. Acil olarak vatandaşı rahatlatacak önlemler almazsanız ülkedeki yangın artarak sürecek.

BAŞKAN – Sayın Kenanoğlu…

9.- İstanbul Milletvekili Ali Kenanoğlu’nun, ormanlar katledilirken İstanbul Büyükşehir Belediyesine “Yeşil alanlar yok ediliyor.” diye tepki gösterilmesini samimi bulmadıklarını belirtmek istediğine ilişkin açıklaması

ALİ KENANOĞLU (İstanbul) – Sayın Başkan, İstanbul Büyükşehir Belediyesi “dikey bahçe” veya “duvar bahçe” diye bilinen, otoyolların kenarlarındaki duvarlara uygulanan peyzajları kaldırma kararı aldı. Bunların yerine “grafiti” denilen çalışmalar yapılmaya başlandı. AKP döneminde yapılan dikey bahçelerin metrekare maliyeti 1.280 lira; toplam 44.283 metrekare alan var, toplam maliyetse 56 milyon 682 bin lira ediyor; yıllık gideriyse 12 milyon lira. Toplam harcanan rakam ne diye baktığımızda, imalat ve bakım tutarlarıyla birlikte bugüne kadar 179 milyon lira harcanmıştır. Takdir tabii ki kamuoyunun. Yetkililer var olan 45 bin metrekare dikey bahçe yerine, aynı parayla, 400 bin metrekare aktif yeşil alan yapılabileceğini belirttiler yani park, bahçe. Bir İstanbul Milletvekili olarak daha estetik, daha göze hoş gelen uygulamalar yapılmasını istiyoruz. Bu milyonlar her yıl hepimizin cebinden çıkıyor. Ormanlar katledilirken İBB’ye “Yeşil alanlar yok ediliyor.” diye tepki gösterilmesini samimi bulmadığımızı da belirtmek istiyorum.

Teşekkür ederim.

BAŞKAN – Sayın Kılıç…

10.- Kahramanmaraş Milletvekili İmran Kılıç’ın, günümüzde çevresel unsurların da terör örgütlerinin öncelikli hedeflerinden biri hâline geldiğinin görüldüğüne ilişkin açıklaması

İMRAN KILIÇ (Kahramanmaraş) – Teşekkür ederim Sayın Başkanım.

Özellikle yaz aylarında meydana gelen orman yangınları kamuoyu gündeminde geniş yer bulmuştur. Dünyada gerçekleşenlerden farklı olarak Türkiye’deki birçok yangınsa çevre terörizmi yöntemlerine başvuran terör örgütlerinin sabotajları sonucu gerçekleşmiştir. Terörizm konusunda yaşanan gelişmeler, doğal kaynakları hem çatışmaların araçları hem de hedefleri hâline getirmiştir. Bu anlamda, “ekoterörizm” “çevre terörizmi” “ateş terörizmi” gibi kavramlar ortaya atılmış ve özellikle ormanlara yönelik gerçekleştirilen sabotajlar terör yöntemi ya da terörizmin yeni yüzü olarak akademik tartışmaların içinde yer almaya başlamıştır. Günümüzde çevresel unsurların da terör örgütlerinin öncelikli hedeflerinden biri hâline geldiği görülmektedir çünkü bu daha az maliyet ve teknoloji gerektirip daha az kişiyle icra edilebilmektedir.

BAŞKAN – Sayın Arık…

11.- Kayseri Milletvekili Çetin Arık’ın, Kayseri Büyükşehir Belediyesinin Erciyes Kayak Merkezinde bilet fiyatlarına yüzde 20 zam yaptığına ilişkin açıklaması

ÇETİN ARIK (Kayseri) – Teşekkür ederim Sayın Başkan.

Kayseri Büyükşehir Belediyesi, Erciyes Kayak Merkezinde bilet fiyatlarına yüzde 20 zam yaptı. Bu karara itiraz eden Meclis Üyemiz Özgür Özer “İnsanların alım gücü azaldı, insanlar evlerine ekmek götüremez hâlde, madem zam yapmaya kararlısınız, bari enflasyon oranında zam yapın da dar gelirli vatandaşlarımız da Erciyes’e çıkıp nefes alsınlar, onlar da kaysınlar.” diyor, AKP’li Meclis Üyesi Ahmet Tural, “Kayak lüks bir spordur, dar gelirlinin yapacağı bir spor değildir. İstersek yüzde 20 değil, yüzde 50 oranında zam yaparız.” diyor. Ben Kayserili hemşehrilerimin vicdanına seslenmek istiyorum: Senden garip gureba, fakir fukara diye oy isteyenler; “Sen fakirsin, ne işin var senin kayakla kaymakla, ne işin var senin Erciyes Dağı’nda” diyor. “Sen yoklukta sabret, acıyı bal eyle.” Diyor. Takdir de karar da yüce milletimizin, Kayserili hemşehrilerimin.

Teşekkür ederim.

BAŞKAN – Sayın Özdemir…

12.- İstanbul Milletvekili Sibel Özdemir’in, Osman Kavala’nın yargılama sürecindeki tutarsızlıkların ortadan kaldırılmasına ve adil yargılama hakkının hak, hukuk, adalet, tarafsız ve bağımsız yargı arayan mağdur yurttaşların ortak talebi olduğuna ilişkin açıklaması

SİBEL ÖZDEMİR (İstanbul) – Teşekkür ederim Sayın Başkan.

Osman Kavala, 17 Ekim 2017 tarihinden bugüne aradan geçen 1.092 gündür, üç yıldır, özgürlüğünden yoksun olarak cezaevinde bulunmaktadır. Somut delillere dayanmadığı ve varsayımsal kurgular olarak hazırlandığı konusunda kamuoyunda kayda değer değerlendirmelerin yapıldığı 3’üncü Kavala iddianamesinin geçtiğimiz hafta yayınlanan AB-Türkiye raporunda da kaydedildiği üzere bir hukuk devletinde hazırlanması asla mümkün değildir. Osman Kavala’nın yargılama sürecindeki tutarsızlıkların ortadan kaldırılması ve adil yargılanma hakkı sadece Kavala için değil ülkemizde hak, hukuk, adalet, tarafsız ve bağımsız yargı arayan mağdur yurttaşlarımızın da ortak talebidir. Bağımsız yargı ve adalet için Türkiye Büyük Millet Meclisine, biz milletvekillerine seslenen Osman Kavala’nın eşi Profesör Doktor Ayşe Buğra’nın sesini duyduğumuzu, hak, hukuk ve adalet arayışında yanında olduğumuzu paylaşmak istiyorum.

Teşekkür ederim.

BAŞKAN – Sayın Demir…

13.- İstanbul Milletvekili Mustafa Demir’in, Cumhurbaşkanı Recep Tayyip Erdoğan liderliğinde demokrasiyi, anayasal düzeni, demokratik değerleri milletle omuz omuza, demokrasi karşıtı vesayetçilere karşı sonuna kadar korumaya kararlı olduklarına ilişkin açıklaması

MUSTAFA DEMİR (İstanbul) – Teşekkürler Sayın Başkan.

Dün akşam aslında hiçbir demokratik ülkede göremeyeceğimiz, geçmişin karanlık darbe günlerini hatırlatan bir “tweet”le karşılaştık. Ülkemizde hukukun temsilcisi Anayasa Mahkemesi Üyesi darbeye, darbe günlerine atıfta bulunamaz. Demokrasi hukuk devleti olmayı gerektirir. Unutulmasın ki demokratik ülkelerde hâkimler kararlarıyla konuşurlar ve kararları da tartışılabilir. Kim olursa olsun, tarihteki karanlık günleri, acı olayları ima ederek anayasal düzeni hedef alamaz, demokrasimizi tehdit edemez. Sayın Cumhurbaşkanımızın liderliğinde demokrasimizi ve anayasal düzenimizi, kazandığımız demokratik değerleri, milletimizle omuz omuza, demokrasi karşıtı vesayetçilere karşı sonuna kadar korumakta kararlıyız. Varlık sebebi hukuk olan Anayasa Mahkemesi, anayasal düzeni ortadan kaldırmayı ima eden üyesinin kullandığı militarist, milleti tehdit eden dile müsaade etmemelidir, gereğini yapmalıdır.

BAŞKAN – Sayın Tanal…

14.- İstanbul Milletvekili Mahmut Tanal’ın, Düzce ilinde yaşanan sel felaketinin üzerinden uzun süre geçtiği hâlde Düzce ilini Sakarya iline bağlayan Uğurlu köyü Bezirgan Köprüsünün hâlen yapılmadığına, Düzce ili Melenağzı köyünün sahil kesiminde elektrik direkleri olduğu hâlde elektrik verilmediği için köylülerin yaşadığı mağduriyetin bir an önce giderilmesi talebiyle Cumhurbaşkanı Recep Tayyip Erdoğan’a seslendiğine ilişkin açıklaması

MAHMUT TANAL (İstanbul) – Teşekkür ederim Sayın Başkan.

Sizin vasıtanızla Sayın Cumhurbaşkanına bu sorumu yöneltiyorum: Düzce’de daha önceden sel olmuştu, sel felaketi nedeniyle yolların tamamı, köylerin yollarının tamamı harap olmuştu, köprüler yıkılmıştı ve bu kadar uzun süre geçtiği hâlde Düzce’yi Sakarya’ya bağlayan Uğurlu köyü Bezirgan Köprüsü hâlen yapılmamıştır. Köyün yarısı köprünün diğer tarafında, diğer yarısı da köprünün diğer tarafında kalmaktadır. Yani bu Bezirgan Köprüsü yapılmadığı için, Uğurlu köyündeki vatandaşlarımız tarlasına gidebilmek için -eğer yağış çok fazla varsa- karşı tarafa geçememektedir, bu mağduriyetleri devam etmektedir.

Aynı şekilde, yine, Düzce Melenağzı köyünün sahil kesiminde elektrik direkleri olduğu hâlde elektrikler verilmiyor. Elektrikler verilmediği için Melenağzı köylüleri mağdur durumdadır. Bu mağduriyetin bir an önce giderilmesini talep ediyorum.

Saygılarımı sunuyorum.

BAŞKAN – Sayın Kayışoğlu…

15.- Bursa Milletvekili Nurhayat Altaca Kayışoğlu’nun, Bursa ilinde Ali Osman Sönmez Huzurevinin tadilatının 2019 yılında bitirileceğinin ilan edilmesine rağmen huzurevinin hâlâ açılmadığına, 2016 yılında bitirileceği söylenen Bursa-Ankara Hızlı Tren Projesi’nin sekiz yıldır bitirilemediğine, öncelikle mevcut projelerin bitirilmesi ve verilen sözlerin yerine getirilmesi için iktidara seslendiklerine ilişkin açıklaması

NURHAYAT ALTACA KAYIŞOĞLU (Bursa) – Teşekkür ediyorum Sayın Başkan.

Bursa’da kapasitesi en fazla olan huzurevlerinden biri olan Ali Osman Sönmez Huzurevi tadilata alınmış, bitirme tarihi olarak da 2019 yılı ilan edilmişti. Bu tarih geride kaldı ama 300 yaşlımıza ev sahipliği yapan huzurevi hâlâ açılamadı.

Bir zamanlar Türkiye'yi “proje çöplüğü” olarak niteleyen AK PARTİ iktidarı farkındadır herhâlde, Türkiye'yi asıl kendisi proje çöplüğüne dönüştürdü. Hiçbir iş zamanında bitmiyor, verilen sözler yerine getirilmiyor. 2016’da bitirileceği söylenen Bursa-Ankara Hızlı Tren Projesi bunun en çarpıcı örneğidir. Sürekli ihaleye çıkarılıyor ama ortada iskelete dönmüş yapılardan başka hiçbir şey yok. Bursa-Ankara Hızlı Tren Projesi’ni sekiz yılda bitiremeyen AKP, bir yandan da yeni projeler açıklıyor. Buradan sesleniyoruz: Önce mevcut projeleri bitirin, tadilatları bitirin, verdiğiniz sözleri yerine getirin ki vatandaş yeni projelerle kandırılmadığını anlasın.

BAŞKAN – Sayın Yılmaz…

16.- Düzce Milletvekili Ümit Yılmaz’ın, esnafın borçlarına ilişkin asıl yapılandırma yapılması gereken dönemin Covid-19 salgınının devam ettiği bu dönem olduğuna ve Hazine ve Maliye Bakanlığının gerekli tedbirleri bir an önce almasını ve esnafın beklentisini karşılamasını beklediklerine ilişkin açıklaması

ÜMİT YILMAZ (Düzce) – Teşekkür ederim Sayın Başkan.

Covid-19 salgını döneminde esnafımıza verilen 25 bin liralık destek esnafımızın kısa bir süre rahatlamasına sebep olmuştur. Ancak geçen altı ayı aşkın sürede salgının ve ekonomik etkilerinin devam etmesi verilen miktarın erimesine neden olmuş, bu arada esnafımız tarafından alınan kredilerin ilk taksidi gelmiştir. Geçmiş senelerde esnaflarımızın vergi, SGK, kredi borçlarına yapılandırmalar düzenlenmesine rağmen yeni ekonomi programında bu tür bir uygulama yapılmayacağı öngörülmektedir. Esnafımızın asıl yapılandırma yapılması gereken dönemi bence tam da Covid-19 salgınının devam ettiği bu dönemdir. Zira esnafımız tarihin hiçbir döneminde bu kadar uzun süren bir olağanüstülük yaşamamıştır. Hazine ve Maliye Bakanlığımızın bu şartları göz önünde bulundurarak gerekli tedbirleri bir an önce almasını ve tüm esnafımızın beklentisini karşılamasını beklemekteyiz.

BAŞKAN – Sayın Başevirgen…

17.- Manisa Milletvekili Bekir Başevirgen’in, iktidarın övündüğü sosyal koruma kalkanının açlık sınırının 3 bin TL’ye ulaştığı ülkede vatandaşa kalkan olamadığına, iktidarın vatandaşa sabretmeyi tavsiye ettiğine, sosyal devletin vatandaşına tavsiye vermeyeceğine, refahını yükselteceğine ilişkin açıklaması

BEKİR BAŞEVİRGEN (Manisa) – Teşekkür ederim Sayın Başkan.

Yurttaşların bankalara olan borcu bu yılın ilk dokuz ayında yüzde 36,5 oranında artarak 806 milyar liraya ulaştı. İktidar pandemi döneminde 39 milyar liraya yaklaştığını iddia ettiği destek ve yardımlarla övünürken gerçek hayatta vatandaşın yaşadıklarından habersiz, ekonomi yerlerde sürünüyor, TL tarihinin en dip seviyesinde. İthalat coşmuş, ihracat bitmiş vaziyette. İktidar işçi, emekçi, emekli ve esnafın borç batağında olduğunun farkında değil. Bankalardan çekebilecekleri bütün kredileri kullanan, kredi kartlarının limitlerini dolduran vatandaş zor durumda. İktidarın övündüğü sosyal koruma kalkanı ne yazık ki açlık sınırının 3 bin TL’ye ulaştığı ülkemizde vatandaşına kalkan olamıyor. İktidar ise borç batağında olan vatandaşına sabretmeyi tavsiye ediyor. Tek adam iktidarı yurt dışını gözden çıkarmaya ve bir avuç yandaşını kayırmaya devam ediyor. Sosyal devlet vatandaşına tavsiye vermez, refahını yükseltir.

Teşekkür ediyorum.

BAŞKAN - Sayın Aycan…

18.- Kahramanmaraş Milletvekili Sefer Aycan’ın, ülkede iş kazalarının en çok inşaatlarda ve madenlerde olduğuna, iş güvenliğinin öncelikli olması ve denetimlerin artırılması gerektiğine, sağlık sektöründe de hastane enfeksiyonlarının iş kazası kapsamına alınması ve hastalanan veya vefat eden sağlık personeline tazminat verilmesi gerektiğine ilişkin açıklaması

SEFER AYCAN (Kahramanmaraş) – Sayın Başkan, maalesef ülkemizde iş kazası vakaları görülmeye devam ediyor. Geçen hafta şehrim Kahramanmaraş’ta 2 işçi inşaat göçüğü altında kaldı ve hayatını kaybetti. Bu işçilerimize ve tüm iş kazasından vefat edenlere Allah’tan rahmet diliyorum.

Ülkemizde iş kazaları en çok inşaatlarda ve madenlerde olmaktadır. Maalesef ülkemizde iş kazaları sık görülmektedir. Bu konuya önem vermek gerekir. İş yerlerinde önlem almalıyız, iş güvenliği öncelikli olmalıdır. Denetimleri artırmalıyız, işçilerimiz de kişisel koruyucularını kullanmalı, mutlaka iş kazalarını önlemeliyiz.

Sağlık kuruluşlarında da iş güvenliği önlemlerine önem verilmelidir. Enfeksiyonlar, hastane enfeksiyonları iş kazası kapsamına alınmalıdır. Covid-19’dan dolayı hastalanan veya vefat eden sağlık personeline tazminat verilmelidir. Geride kalan ailelerine sahip çıkmalıyız, onların mağduriyetini önlemeliyiz.

BAŞKAN – Sayın Taşkın…

19.- Mersin Milletvekili Ali Cumhur Taşkın’ın, 14 Ekimin Dünya Standartlar Günü olarak kutlandığına, ülkenin küresel pazarlarda güçlü olmak için uluslararası standardizasyon kuruluşlarında etkin olarak yer aldığına ve almaya devam edeceğine ilişkin açıklaması

ALİ CUMHUR TAŞKIN (Mersin) – Teşekkür ederim Sayın Başkan.

Standardizasyon faaliyetlerinin önemine ve faydalarına dikkat çekmek üzere her yıl 14 Ekim Dünya Standartlar Günü olarak kutlanmaktadır. Günümüzde sanayiden hizmet sektörüne kadar her alanda dünyanın ortak dili hâline gelmiş standartlar geliştirilmiş ve geliştirilmeye devam etmektedir.

Türkiye geçtiğimiz on sekiz yıllık AK PARTİ iktidarında siyasal, sosyal ve ekonomik alanda gerçekleştirdiği büyük değişim hamleleriyle dünyanın en büyük 10 ekonomisi arasında olma hedefine kilitlenmiştir. Bu hedefe ulaşmak için önemle üzerinde durulması gereken hususlardan biri küresel ölçekte kabul görecek ürün ve hizmet üretimi yapabilmektir. Bunun yollarından birisi de standardizasyondur. Bu amaçla ülkemiz küresel pazarlarda güçlü olmak için uluslararası veya bölgesel standardizasyon kuruluşlarında etkin olarak yer almıştır ve almaya devam edecektir diyor, Genel Kurulu saygıyla selamlıyorum.

BAŞKAN – Sayın Ceylan…

20.- Çanakkale Milletvekili Özgür Ceylan’ın, Çanakkale ilinde Sone Enerji tarafından RES yapmak için Lapseki Çamyurt, Dumanlı ve Beyçayırı köylerinde başka bir şirketin maden sahası işgal edilerek, şahıs arazileri usulsüz kiralanarak ve orman tahrip edilerek inşaat yapıldığına, mühürlenen inşaatlara mühürlerin sökülerek devam edildiğine, bu şirketin arkasında kimlerin olduğunu öğrenmek istediğine ilişkin açıklaması

ÖZGÜR CEYLAN (Çanakkale) – Çanakkale’de trajikomik bir durum yaşanıyor. Sone Enerji RES yapmak için Lapseki’nin Çamyurt, Dumanlı, Beyçayırı köyleri bölgesinde işe başlıyor. Kendi ruhsat alanının dışında, imar izni olmadan başvuru yaptığı türbinlerden 7’sine ret, 1 tanesine olur verildiği hâlde bir başka şirketin maden sahasını işgal edip şahıs arazilerini usulsüz kiralayarak ormanı tahrip edip inşaat yapıyor, mühürlenen inşaatlarda mühürleri söküp çalışmalara aynı pervasızlıkla devam ediyor. İl Genel Meclisimizin araştırma komisyonuna Sone Enerji Proje Müdürünün söyledikleri ise tam yeni Türkiye manzarası: “Biz bütün işlerimizi böyle yapıyoruz; kaçak bir şekilde işe başlayıp, cezamızı yiyip evrak işlerini sonradan uyduruyoruz, Ankara’dan patronlarımız gerekli temasları EPDK ile yapmış, siz işe başlayın, gerisini biz hallederiz.” diyor. Soruyorum size: Bu şirketin Ankara’daki ağabeyi kim?

BAŞKAN – Sayın milletvekilleri, şimdi, sayın grup başkan vekillerinin söz taleplerini karşılayacağım.

İlk söz, İYİ PARTİ Grup Başkan Vekili Sayın Dursun Müsavat Dervişoğlu’nun.

Buyurun Sayın Dervişoğlu.

21.- İzmir Milletvekili Dursun Müsavat Dervişoğlu’nun, Hatay ilinin İskenderun, Belen ve Arsuz ilçelerinde meydana gelen yangınlar sırasında halkın panik yaşadığına, ormanların Hatay ilinin üç tarafını çevirecek şekilde yakıldığına, Kahramanmaraş’ta da durumun farklı olmadığına, günlerdir alevleri söndürmek için çabalayan yangın söndürme ekiplerine teşekkür ettiklerine, İçişleri Bakanlığının soruşturmayı bir an önce tamamlaması ve faillerin yakalanması gerektiğine, bölgedeki vatandaşlara ve millete bir kez daha geçmiş olsun dileklerini ilettiklerine, Azerbaycan ve Ermenistan arasında insani bir ateşkes ilan edilmesine rağmen Ermenistan’ın Azerbaycan’ın Gence şehrine düzenlediği füze saldırısında 9 kişinin hayatını kaybettiğine ve 39 kişinin de yaralandığına, Ermenistan’ın bir devlet gibi değil bir terör örgütü gibi davranmakta ısrar ettiğine, dünyanın gözü önünde insanlık suçu işleyen Ermenistan’ı kınadıklarına, dost ve kardeş Azerbaycan’ın yanında olduklarını bir kez daha tekrarladığına, profesyonel futbol ligleri 11 Eylülde başlamasına rağmen amatör liglerin henüz başlatılmadığına, Türkiye Futbol Federasyonunun bu liglerle ilgili kararın Ekim ayı sonunda tekrar değerlendirmeye alınacağını açıkladığına, bu kararla amatör kulüp ve sporcuların mağdur edildiğine, Federasyonun bu durumu görmezden gelmemesi gerektiğine, Kültür ve Turizm Bakanlığı koordinasyonunda İzmir ilinde yürütülen Ege Turizm Merkezi-Çeşme Projesi’nin mimari ve teknik çalışmaları için tek bir şirketin yetkili olduğunun kamuoyunun gündemine geldiğine, yüzde 97’si kamuya ait arazilerden oluşan bölgenin bir kıyıma maruz kalmaması için Bakanlığın süreci dikkatle ve ciddiyetle takip etmesini önerdiklerine ve kendilerinin de aynı dikkat ve ciddiyetle konunun peşinde olacaklarını bildirdiğine, Anayasa Mahkemesi üyesi bir hâkimin attığı “tweet”in maksadını aştığını fakat buradan bir darbe çığırtkanlığı çıkarmanın da abesle iştigal olduğuna, İstanbul 14. Ağır Ceza Mahkemesinin hukuk tanımaksızın Anayasa Mahkemesinin verdiği hak ihlali kararını reddetmesinin açık bir hukuk darbesi olduğuna ilişkin açıklaması

DURSUN MÜSAVAT DERVİŞOĞLU (İzmir) – Teşekkür ederim Sayın Başkanım.

Genel Kurulu saygılarımla selamlıyorum.

Hatay’ın İskenderun, Belen ve Arsuz ilçeleri üçgeninde yaşanan orman yangılarını üzüntüyle takip ettik. Yangında yerleşim yerlerine alevlerin sıçraması sonucu halkta da büyük bir panik yaşandı, hain terör örgütü ise yangınları kendi lehine çevirmeye çalıştı; hepimiz buna şahit olduk. Bütün yangınların yerleşim birimlerinin yanında çıkarılması bizce tesadüf değildir. Hatay’ın üç tarafını çevirecek şekilde ormanlarımız yakılmıştır. İskenderun’da ise bir saat içinde 4 ayrı noktada yangın çıkarılmıştır. Kahramanmaraş’ta da durum farklı değildir, orada da 3 farklı yerde çıkan orman yangınında 65 hektar orman yanıp kül olmuştur. Günlerdir alevleri söndürmek için çabalayan emektar yangın söndürme ekiplerine gösterdikleri üstün başarı için teşekkür ediyoruz ve tebrik ediyoruz. İçişleri Bakanlığı soruşturmayı bir an önce tamamlamalı ve failleri yakalamalıdır. Böylece bölgedeki ateşe su dökülecektir, bölge vatandaşlarımıza ve aziz milletimize bir kere daha geçmiş olsun dileklerimizi iletiyoruz.

Azerbaycan-Ermenistan arasındaki çatışmalar ateşkese rağmen sürmektedir. Moskova’da, anlaşıldığı üzere 2 ülke cenazelerinin ve rehinelerin değişimi için insani bir ateşkes ilan edilmiştir. Buna rağmen Ermenistan yapılan insani ateşkesi insanlık dışı saldırılarıyla bozmuştur. Ateşkese rağmen Gence’yi hedef alan Ermenistan ordusu, gece yarısı gerçekleştirdiği füzeli saldırılarda 9 Azerbaycanlı soydaşımızı şehit etmiş, 39’unu ise yaralamıştır. Ermenistan kaybettiği mevzileri almak için çeşitli saldırı girişimlerinde bulunmaya devam ediyor. İnsani ateşkese rağmen durmayarak insanlık dışı tutum sergileyen Ermenistan bir devlet gibi değil, bir terör örgütü gibi davranmaya da ısrar ediyor. Tüm dünyanın gözü önünde insanlık suçu işleyen Ermenistan’ı şiddetle kınıyor, dost ve kardeş ülke Azerbaycan’ın bu haklı mücadelesinin yanında olduğumuzu bir kere daha tekrarlıyorum.

Profesyonel futbol ligleri 11 Eylülde başlamasına rağmen amatör ligler henüz başlatılmamıştır. Türkiye Futbol Federasyonu, 2020-2021 sezonu bölgesel amatör lig, yerel amatör büyükler ve yerel amatör alt yaş grubu müsabakalarının geleceğiyle ilgili kararın ekim ayı sonunda tekrar değerlendirmeye alınacağını açıklamıştır.

(Mikrofon otomatik cihazdan tarafından kapatıldı)

BAŞKAN – Tamamlayalım lütfen.

DURSUN MÜSAVAT DERVİŞOĞLU (İzmir) – Bu kararla aylardır futboldan uzak kalan amatör kulüpler ve sporcular mağdur edilmiştir. Sayıları 50 bine varan amatör futbolcular ve kulüp çalışanları, futbolun emektarları ve gariban insanlarıdır. Federasyon bu durumu acilen gözden geçirmeli ve görmezden gelmemelidir. Amatör kulüpler ve futbolcular, futbolun mutfağıdır. Halı sahalar, kafeteryalar açık, ampute ligi oynanıyor ama amatör lig yok. Virüs sadece amatör futbolculara mı bulaşıyor sorusu akıllara geliyor.

Bu arada Kültür ve Turizm Bakanlığı koordinasyonunda İzmir’imizde çalışmaları yürütülen Ege Turizm Merkezi ve Çeşme Projesi’ne dair kamuoyunda bazı detaylar yer aldı. Projenin mimari ve teknik çalışmaları için tek bir şirketin yetkili olduğu basında yer alarak kamuoyu gündemini işgal etmeye başladı.

(Mikrofon otomatik cihaz tarafından kapatıldı)

BAŞKAN – Son sözlerinizi alayım.

DURSUN MÜSAVAT DERVİŞOĞLU (İzmir) – Bu şirketin ticaret sicil kayıtları incelendiğinde 24 Temmuz 2020 tarihinde kurulduğu görülüyor; bu bir rant paylaşım itirafıdır. Yüzde 97’sinin kamuya ait arazilerden oluştuğu bilinen bölgenin bir kıyıma maruz kalmaması için Bakanlığın süreci dikkatle ve ciddiyetle takip etmesini öneriyoruz, biz de aynı dikkat ve ciddiyetle konunun peşinde olacağımızı bildiriyoruz.

Son olarak, dün akşamdan beri sosyal medyada devam eden ışıklar açıktı, kapalıydı tartışmasına da tebessümle bakıyoruz. Türkiye’yi artık suni gündemlerle meşgul etmemek, vatandaşı birinci dereceden ilgilendiren temel konuları gündemde tutmak gerekir diye düşünüyorum. Anayasa Mahkemesi üyesi bir hâkimin attığı “tweet” elbette ki maksadı aşmıştır.

(Mikrofon otomatik cihaz tarafından kapatıldı)

BAŞKAN – Tamamlayalım lütfen.

DURSUN MÜSAVAT DERVİŞOĞLU (İzmir) - Fakat buradan bir darbe çığırtkanlığı çıkarmak da abesle iştigaldir. Oysa bizce asıl yargı darbesi dün yapılmıştır. İstanbul 14. Ağır Ceza Mahkemesinin hukuk tanımaksızın, siyasi iktidardan aldığı güçle Anayasa Mahkemesinin verdiği hak ihlali kararını reddetmesi esas itibarıyla açık bir hukuk darbesidir. Meseleye bu noktadan bakılmasının gerekli olduğunu düşünüyorum, Genel Kurulu da saygıyla selamlıyorum.

BAŞKAN – Milliyetçi Hareket Partisi Grup Başkan Vekili Sayın Muhammed Levent Bülbül.

Buyurun Sayın Bülbül.

22.- Sakarya Milletvekili Muhammed Levent Bülbül’ün, ülkenin zor ve çetin zamanlardan geçtiğine, Libya, Doğu Akdeniz, Ege, Suriye, Kıbrıs, Irak, Güney Kafkasya ve Karabağ’daki çarpışmalar ile dengesizliklerin ülkenin büyük bir çevrelenme ve kuşatma tehdidiyle karşı karşıya olduğunu gösterdiğine, bunun yanında ülke içinde faaliyetlerini sürdürmeye çalışan PKK, DEAŞ, DHKP-C, FETÖ  gibi terör örgütlerinin iç dinamikleri sarsmak ve ülkeye zarar vermek noktasında fırsat kolladığına, Hatay, Osmaniye, Trabzon ve diğer illerde yaşanan orman yangınlarının terör odakları tarafından gerçekleştirildiği şüphelerinin her alanda teyakkuzda olunması gerektiği gerçeğini gösterdiğine, aynı zamanda küresel salgında sadece ülke topraklarında değil dünya çapında bir mücadeleye katkı sağlandığına, Anayasa Mahkemesinin Enis Berberoğlu’yla ilgili verdiği kararın hukuki sürecin hâlen devam ettiği bir durumu gösterdiğine, Anayasa Mahkemesi üyesi bir hâkimin attığı “tweet”e şahit olunduğuna, Türkiye Cumhuriyeti devletinin ve demokrasinin yaşadığı travmalar göz önüne alındığında hiç de hafife alınmayacak bir durum karşısında olunduğunu düşündüklerine, bunun şahsi olarak değerlendirilmesinin mümkün olmadığına, Anayasa Mahkemesinin bugüne kadar vermiş olduğu birçok kararın tartışmalı olduğu gibi bunun bundan sonra vereceği kararları da tartışmalı hâle getirecek bir gelişme olduğuna, herkesin bulunduğu mevkide elinde bulundurduğu gücü hukuka uygun bir şekilde hakkaniyetle kullanmak durumunda olduğuna, ülkenin bir daha darbe, vesayet gibi ifadelerle veya birtakım girişimlerle karşılaşmaması noktasında hassasiyetlerini tekrar dile getirdiğine ilişkin açıklaması

MUHAMMED LEVENT BÜLBÜL (Sakarya) – Teşekkür ederim Sayın Başkan.

Sayın Başkan, değerli milletvekilleri; ülkemiz çok zor ve çetin zamanlardan geçmektedir. Böyle bir dönemde millî birliğimizin ve beraberliğimizin bunun dışındaki birçok meseleden çok daha kıymetli olduğu tartışmasızdır. Libya’dan başladığımızda Doğu Akdeniz, Ege, Suriye, Kıbrıs, Irak ve devamında Güney Kafkasya’da, Karabağ’da yaşanan çarpışmalar ve yaşanan dengesizlikler, neredeyse 10 bin kilometrelik oluşan bu aksta ülkemizin büyük bir çevrelenme ve kuşatma tehdidiyle karşı karşıya olduğunu açık bir şekilde göstermektedir.

Ülkemizin sınırları dışında veya denizlerinde meydana gelen bu gelişmelerin yanında, ülkemizin içerisinde hâlâ faaliyetlerini sürdürmeye çalışan PKK, DEAŞ, DHKP-C gibi terör örgütleri, aynı zamanda FETÖ terör örgütü her an ülkenin iç dinamiklerini sarsmak ve Türkiye’ye zarar vermek noktasında fırsat kollamaktadır. En yakın zamanda Hatay ilimizde ve diğer illerimizde, Osmaniye’de, Trabzon’da yaşanan orman yangınlarının, bu şekilde terör odakları tarafından gerçekleştirildiği konusunda oluşan yoğun şüpheler, Türkiye’de her alanda, her noktada teyakkuzda olunması gerektiği ve bu meselelere karşı, tehdit ve tehlikelere karşı kararlılıkla mücadele edilmesi gerektiği gerçeğini önümüze koymaktadır. Böyle zamanlarda millî birliğin ve kenetlenmenin temin edilmesi son derece önemlidir. Türkiye, sadece ulusal olarak bu bahsettiğimiz meselelerle mücadele etmekle kalmıyor; aynı zamanda küresel bir salgınla da sadece ülke topraklarında değil, dünya çapında çok ciddi bir mücadeleye katkı sağlamaktadır.

Bahsettiğim gibi, millî birlik ve kenetlenmenin temin edilmesi bu kadar önemliyken toplumumuzun her kesiminin bu millî politikalar çerçevesinde doğru yerde, doğru bir noktada bulunması ve düşüncelerini ortaya koyup bu noktada faaliyet göstermesi, çaba sarf etmesi gerekirken bunun dışında gerçekleşen hadiseler, davranışlar ve açıklamalar, inanın, milletimizle birlikte hepimizi büyük bir üzüntüye sevk etti.

(Mikrofon otomatik cihaz tarafından kapatıldı)

BAŞKAN – Buyurun lütfen.

MUHAMMED LEVENT BÜLBÜL (Sakarya) – Dün, Meclisimizde Anayasa Mahkemesinin Enis Berberoğlu’yla alakalı vermiş olduğu kararın sonrasında, yargılamayı yapan mahkemenin vermiş olduğu karar üzerinde uzun uzun tartışmalar söz konusu olmuştu. Bu verilen karar, Anayasa Mahkemesi tarafından verilen karar, şu an itibarıyla, hukuk yolu itibarıyla -hâlâ itiraz yolu açık olduğu için- hâlen hukuk sürecinin devam ettiği bir durumu bize göstermektedir. Hukukun bu işleyiş süreci içerisinde kuşkusuz herkes kendi değerlendirmesini yapacaktır; kendisi yorumlarını, değerlendirmelerini kamuoyuyla paylaşacaktır. Bu yorum ve değerlendirmelere tabii ki saygı duyuyoruz ancak burada, hukuk ve yargının tamamen töhmet altında bırakılması ve yargıya yönelik olarak ağza alınmayacak hakaretlerin sarf ediliyor olması da son derece üzücüdür.

Bütün bunların devam ettiği bir günün akşamında… Her akşam Anayasa Mahkemesinin önünden geçenler çok iyi bilecektir, Anayasa Mahkemesinin ışıkları her akşam yanıyor, her akşam aydınlatılan bir bina.

(Mikrofon otomatik cihaz tarafından kapatıldı)

BAŞKAN – Buyurun lütfen.

MUHAMMED LEVENT BÜLBÜL (Sakarya) – Birçok bina, birçok kamu binası da aynı şekilde aydınlatılmaktadır. Sanki ondan çok farklı bir durum varmış gibi, o geceye mahsusen ve bu tartışmaların da hemen üzerine gelmesi açısından da son derece önemli olan bir vakitte, Anayasa Mahkemesinin daha önceki dönemde Başkan Vekilliği görevini yürütmüş, şimdi de mevcut süreçte üyeliğini yapan bir yargıcın, Anayasa Mahkemesi üyesinin “Işıklar yanıyor.” diye bir “tweet”ine hep birlikte şahit olduk. Tabii, bu bazı kesimler tarafından önemsenir, önemsenmez, bunu bilemeyiz ama Türkiye Cumhuriyeti devletinin yaşadığı travmalar, demokrasimizin yaşadığı travmalar göz önüne alındığında hiç de hafife alınmayacak bir durumun karşısında olduğumuzu biz düşündük ve değerlendirdik.

(Mikrofon otomatik cihaz tarafından kapatıldı)

BAŞKAN – Tamamlayın lütfen Sayın Bülbül.

MUHAMMED LEVENT BÜLBÜL (Sakarya) – Tabii, tamamlıyorum.

Evet, geçmişte askerî darbelerin şifrelerinden ve sinyallerinden biri olarak değerlendirilen bir cümledir. Genelkurmaya atfen “Işıkları yanıyor.” denildiğinde, sanki demokrasiye bir müdahale ve bir vesayetin tekrar ortaya çıkacağı, darbe girişiminin tekrar meydana gelebileceği algısını toplumda yaymak üzere kullanılan bir cümle, özellikle siyasette ve yönetimde. Şimdi, bu aynı ifadenin, profesör, akademisyen olan ve aynı zamanda yıllardır Anayasa Mahkemesi üyesi olan bir kişinin yani Türkiye'nin bu demokrasi tarihinden son derece haberdar olan birisinin, aynı şekilde, bu cümleyi Anayasa Mahkemesinin bu tartışma sürecinde ışıklarını ve binasını göstererek yayınlıyor olmasının mazur görülebilecek hiçbir tarafı yoktur ve bunun şahsi olarak değerlendirilmesi de mümkün değildir. Anayasa Mahkemesi bugün yaptığı açıklamada “Bu, şahsın kendisinin görüşüdür, bizi bağlamaz.” gibi bir ifade kullandı. Tabii ki önemlidir ancak orada, Anayasa Mahkemesini arkasına alıp da…

(Mikrofon otomatik cihaz tarafından kapatıldı)

BAŞKAN - Son cümleniz Sayın Bülbül.

MUHAMMED LEVENT BÜLBÜL (Sakarya) - …bu mesajı verdiği bir ortamda bunun bireysel bir mesele olarak düşünülmesi söz konusu olamaz. Anayasa Mahkemesinin bugüne kadar vermiş olduğu birçok karar son derece tartışmalı olduğu gibi bundan sonra vereceği kararları da haydi haydi tartışmalı hâle getirecek bir gelişme olmuştur. Türkiye’de eğer bu manada merak sahibi olanlar varsa, kimin kudreti yeter kimin yetmez, kim dikkate alınır kim dikkate alınmaz bilemeyiz ama varsa bu noktada niyeti olan, Halep oradaysa arşın burada; biz gereğini yapmaya her an hazırız, elimizdeki gücümüzle. Burada bunu ifade ederken şahıs olarak, bu memleketin bir evladı olarak ifade ediyorum. Biz, bu noktada buna müsaade etmeyeceğimizi ve Türkiye’de bundan sonra asla ve asla bu şekilde bir şeyin olmayacağının altını çizmek istiyoruz. Fakat bu durum kesinlikle hafife alınmamalıdır, herkes kendi bulunduğu mevkide, herkes kendi elinde bulundurduğu gücü hukuka uygun bir şekilde, hakkaniyete uygun bir şekilde kullanmak durumundadır.

(Mikrofon otomatik cihaz tarafından kapatıldı)

MUHAMMED LEVENT BÜLBÜL (Sakarya) – Son, bağlıyorum Sayın Başkan, kusura bakmayın.

BAŞKAN – Buyurun, estağfurullah.

MUHAMMED LEVENT BÜLBÜL (Sakarya) – Bunun dışında, hakkın kötüye kullanıldığı, yetkilerin ve sorumlulukların kötüye kullanıldığı bir ortamda bunların mazur görülmesi ve bağışlanması çok daha büyük zararlara ve sıkıntılara neden olabilecektir.

Ben buradan, bu verilen mesajı ve arkasından gelişen tartışmalarda ona sahip çıkılması noktasında ifade edilen görüşleri kabul etmediğimizi ve Türkiye'nin, Allah muhafaza, bir daha darbe, vesayet gibi birtakım ifadelerle veya birtakım girişimlerle karşılaşmaması noktasında hassasiyetimizi, teyakkuzumuzu burada tekrar dile getiriyorum.

Yüce Meclisi saygıyla selamlıyorum. (MHP sıralarından alkışlar)

BAŞKAN – Halkların Demokratik Partisi Grup Başkan Vekili Sayın Hakkı Saruhan Oluç.

Buyurun Sayın Oluç.

23.- İstanbul Milletvekili Hakkı Saruhan Oluç’un, İtalyan oyun yazarı Dario Fo’nun “Yüzsüz” adlı oyununun Kürtçe olarak oynanmasının İstanbul ili Gaziosmanpaşa Emniyet Müdürünün imzası ve Gaziosmanpaşa Kaymakamının talebiyle yasaklandığının sanatçılara tebliğ edildiğine, Şehir Tiyatrolarının Ekim 2020 programına alınan oyunun “Kamu düzenini bozabilir.” gerekçesiyle yasaklanmasını nasıl değerlendireceklerini uzun süre düşündüklerine, bir hukuk devletinde kaymakamın ve valinin böyle bir açıklamasının aslında nefret suçu olduğuna ve yargının harekete geçeceğine, bu anlayıştan bir an evvel vazgeçilmesi gerektiğine, ülkede yaşayan Kürt yurttaşların dillerine, kültürlerine sahip çıkacaklarına ve geliştireceklerine, hiçbir açıklamanın ana dildeki çalışmaları, kültürel ve sanatsal faaliyetleri engelleme imkânına sahip olmayacağına,  bu kararın bir an evvel kaldırılmasını ve bu oyunun sahnelenmesini talep ettiklerine, Bağımsız Maden İşçileri Sendikası üyelerinin 12 Ekimde hak mücadelesi ve seslerini duyurmak için Soma ve Ermenek’ten Ankara’ya yürüyüşe başladıklarına ama önlerine polis barikatı konulduğuna, maden işçilerinin taleplerini ve yürüyüşlerini desteklediklerine ilişkin açıklaması

HAKKI SARUHAN OLUÇ (İstanbul) – Teşekkür ederim Sayın Başkan.

Sayın vekiller, Dario Fo diye bir oyun yazarı, aktör, yönetmen var. Dün onun 4’üncü ölüm yıl dönümüydü, İtalyan Dario Fo’nun. Türkçe’ye çevrilmiş ve Türkiye’de şu anda satışı devam eden eserleri var “Oyuncunun Yeni Temel El Kitabı” gibi “Amerika’nın Yasak Hikâyesi” gibi “Johan Padan Amerika’yı Keşfediyor” gibi “Ödenmeyecek Ödenmiyor” gibi “Neredeyse Kadın: Elizabeth” “Klakson Borazanlar ve Bırtlar/Yüzsüz” gibi eserleri var. Türkiye’de satışta ve Türkiye’de oynanmış oyunları var Dario Fo’nun. Dünyaca ünlü bir kişi, 1997 yılında Nobel Edebiyat Ödülü’nü almış.

Şimdi, bu Dario Fo’nun daha önce Türkçe’ye çevrilmiş olan ve oynanmış olan “Yüzsüz” adlı oyunu -bir diğer adı “Klakson Borazanlar ve Bırtlar” bu oyunun- Kürtçe oynanacaktı. Kürtçe oynanacaktı ve dün Gaziosmanpaşa Emniyet Müdürünün imzasıyla, Kaymakamın talebiyle bu oyunun oynanması yasaklandı, sanatçılara tebliğ edildi. Şimdi, Kürtçesi “Teatra Jiyana Nu” yani “Yeni Yaşam Tiyatrosu” oynayacaktı bu Dario Fo’nun “Yüzsüz” oyununu, Kürtçesi “Berû”. İstanbul Büyükşehir Belediyesi Şehir Tiyatrolarında Ekim 2020 programına alınmış bir oyundu bu. Belki de yüz altı yıllık tiyatro tarihinde ilk defa önemli bir adım atılmıştı. Yasaklandı, neden? Kamu düzenini bozabilirmiş bu oyunun oynanması. Diyor ki Gaziosmanpaşa Kaymakamı: “İlçemiz sınırları içerisinde huzur ve güvenliğini bozabilir.” Bayağı ciddi bir olay yani. Gaziosmanpaşa bu tiyatro oyunuyla birbirine düşecek, yani böyle bir durumla karşı karşıya İstanbul Gaziosmanpaşa.

Şimdi, yani neresinden, nasıl değerlendirelim diye epey uzun düşündük aslında. Türkçesi Kültür Bakanlığı tarafından da onaylanmış ve devlet tiyatrolarında da oynanmış bir oyundan bahsediyoruz. Neden yasaklanıyor bu? Neden? Çünkü Kürtçe oynanacak, Kürtçe. “Kürtçe oyun oynamak yasak, Kürtçe tiyatro yasak, Kürtçe kültür faaliyetleri yasak, yani “Kürtçe ana dilinde faaliyet yapmak yasak.” diyor Gaziosmanpaşa Kaymakamı. Bunu onaylayan İstanbul Valisi de aynı fikirde. Yani Kürtçeye yönelik ağır bir düşmanlık var. Bu oyunun terörle merörle alakası yok.

(Mikrofon otomatik cihaz tarafından kapatıldı)

BAŞKAN - Buyurun lütfen.

HAKKI SARUHAN OLUÇ (İstanbul) – Amir durumunda olanların bu kadar cahilce konuşmalar yapması, yazı yazmaları hakikaten utanç verici bir durum. Mesele; Kürt dili, kültürü, edebiyatı, sanatı, müziğiyle alakalı.

Ya İstanbul’da 3,5-4 milyon Kürt yurttaşımız yaşıyor. Bunlar her zaman vergilerini verirler, ülkedeki her türlü zenginliğin üretilmesine katkıda bulunurlar, çalışırlar, çocuklarını İstanbul’da büyütürler, yaşamlarını İstanbul’da kurarlar onlarca yıldır; 3,5-4 milyon yurttaşımız, Kürt yurttaşımız. Bir Kürtçe oyun oynanması, Gaziosmanpaşa’nın huzurunu, bütünlüğünü, birliğini, güvenliğini her şeyini bozacakmış! Bu, nasıl bir anlayış ya? Bu, nasıl bir nefret dili? Bu, nasıl bir ayrımcılık? Bu, nasıl bir Kürt düşmanlığı? Kabul edilebilir gibi değil. Ve İstanbul Valisi de bu açıklamanın arkasına diziliyor.

Şimdi, çok merak ediyoruz iktidar ne diyecek Dario Fo’nun oyunu hakkında.

(Mikrofon otomatik cihaz tarafından kapatıldı)

BAŞKAN - Buyurun lütfen.

HAKKI SARUHAN OLUÇ (İstanbul) – Şimdi, bir hukuk devletinde böyle bir açıklama, kaymakamın ve valinin böyle bir açıklaması aslında nefret suçudur, yargı harekete geçer ama tabii ki Türkiye’de hukuk devleti olmadığı için, hukukun üstünlüğü olmadığı için yargı harekete geçmiyor.

Şimdi, dilleri, sanatı ve sanatçıları ayrıştırmak, halkları ve toplumu ayrıştırmak çabasının bir parçasıdır, biz bunu çok iyi biliyoruz. Bu ayrımcı politikalar, iktidarın ayrıştırma dışında hiçbir seçeneğinin kalmadığını gösteriyor, bu da içler acısı bir durumdur, bunu da biliyoruz. Dolayısıyla, bu anlayıştan bir an evvel vazgeçilmelidir. Çok açık, bu ülkede yaşayan bütün Kürt yurttaşlarımız elbette ki dillerine, kültürlerine, sanatlarına, tiyatrolarına, müziklerine sahip çıkacaklardır ve onu geliştireceklerdir. Ve hiçbir kaymakamın yazısı, hiçbir valinin açıklaması, ana dilindeki çalışmaları, kültürel ve sanatsal faaliyetleri engelleme imkânına sahip olmayacaktır.

(Mikrofon otomatik cihaz tarafından kapatıldı)

BAŞKAN – Toparlayalım Sayın Oluç.

HAKKI SARUHAN OLUÇ (İstanbul) – Bu utanç kararının bir an evvel kaldırılmasını ve Dario Fo’nun bu oyununun sahnelenmesini talep ediyoruz. Bu çalışmaları engellemeniz çok ciddi bir ayrımcılıktır, bunu net olarak vurgulamış olalım.

İkinci değinmek istediğim konu, Bağımsız Maden İşçileri Sendikası üyeleri, 12 Ekimde hak mücadelesi için ve seslerini duyurmak için Soma’dan ve Ermenek’ten Ankara’ya yürüyüş yapmaya başladılar ama tabii ki emekçilerin, madencilerin önüne polis barikatları konuldu, aileleri ve kendileri saldırıya uğradılar. Şimdi, o madencilerden bir heyet, partimizi bugün Mecliste ziyaret etti, taleplerini ve bulundukları durumu bize aktardı. Yürüyüşleri engellenmekle kalmıyor, mezarlıkta geceliyor madenciler. Yani zaten madenlerde çalışırken, yerin onlarca, yüzlerce metre altında çalışırken âdeta yaşamdan kopmuş bir hayat sürdüren, çalışma koşulları son derece zor olan madencilerin mezarlıkta gecelemelerine yol açmak da ayrı bir ayıptır ve utançtır.

(Mikrofon otomatik cihaz tarafından kapatıldı)

BAŞKAN – Tamamlayalım Sayın Oluç.

HAKKI SARUHAN OLUÇ (İstanbul) – Toparlıyorum efendim.

Ne istiyor madenciler? Çok açık, diyorlar ki: “Redevans sahalarıyla ilgili yapılan düzenleme, Soma, Ermenek ve tüm maden sahalarını kapsayacak şekilde genişletilmeli.” Soma Uyar Madencilikte, sekiz yıldır ihbar ve kıdem tazminatları ve yine iş kazası sonucu kazanılmış olan hakların ödenmesini talep ediyorlar. Çok basit aslında söyledikleri. Ermenek’te on üç aydır ödenmeyen haklarının verilmesini istiyorlar, işçi sağlığı ve iş güvenliği önlemlerinin alınmasını istiyorlar, Ermenek’te iş güvenliği sağlanmadığı için kırk altı gündür direnişte bulunan işçilerin taleplerinin yerine getirilmesini istiyorlar.

Şimdi, madencilerin bu haklı talepleri ve yürüyüşlerini elbette ki destekliyoruz ve iktidara çağrı yapıyoruz.

(Mikrofon otomatik cihaz tarafından kapatıldı)

BAŞKAN – Son cümlelerinizi alayım Sayın Oluç.

HAKKI SARUHAN OLUÇ (İstanbul) – Yol, onların yürüyüşlerini engellemek, taleplerini duymamak değil; tam tersine, daha evvel Soma madencileri için burada hep birlikte bütün grupların yapmış olduğu düzenlemenin aslında -diğer- geriye kalmış olan yaklaşık bin madenci için de gerçekleştirilmesini talep ediyorlar ve bu, önemli bir taleptir, bunun değerlendirilmesi gerekiyor. Kendilerine dayanışma ve desteklerimizi ifade ettik. İnşallah, öbür parti gruplarının da bu konuda bir tutumu, ortak tutumu gelişir ve madencilerin talepleri, yıllardır süren bu talepleri yerine getirilebilir.

Teşekkür ediyorum.

BAŞKAN – Cumhuriyet Halk Partisi Grup Başkan Vekili ve Manisa Milletvekili Sayın Özgür Özel.

Buyurun Sayın Özel.

24.- Manisa Milletvekili Özgür Özel’in, coronavirüs nedeniyle hayatını kaybeden Aydın Tabip Odası Başkanı Esat Ülkü ve tüm sağlık emekçileri ile bu salgında hayatını kaybeden bütün vatandaşlara rahmet dilediklerine, coronavirüsün sağlıkçılar açısından meslek hastalığı sayılması için Meclisin adım atması gerektiğine, sağlık eğitimi almamış ama sağlık emekçisi olarak çalışanların ek ödeme alabilmelerine yönelik bir çalışma yapılması gerektiğine, tüm grupları ve Adalet ve Kalkınma Partisi Grubunu bu konuya eğilmeye ve sorunu çözmeye davet ettiklerine, Bağımsız Maden İşçileri Sendikası üyelerinin kendilerini ziyaretleri sırasında partilerinin üzerine ne düşüyorsa onu yerine getirmeyi taahhüt ettiklerine, coronovirüs nedeniyle her gün 50 ila 60 vatandaşın öldüğüne, 44 vatandaşın da kaçak içki üretimi ve metanol yüzünden zehirlenerek öldüğüne, ülkenin millî gelire oranlandığında dünyada alkollü içkilerden en yüksek vergi alan ülke olduğuna, son sekiz yılda Adalet ve Kalkınma Partisi hükûmetlerince alkollü içkilerden alınan verginin 10 kat artırıldığına, içkiye uygulanan verginin yaşam biçimine müdahale maksatlı olduğunu, bir yandan da vatandaşın sağlığıyla oynanan bir noktaya gelindiğini ifade etmek istediğine, İstanbul 14. Ağır Ceza Mahkemesinin Anayasa Mahkemesini yok saydığına, yapılan itirazın karara bağlanmasını beklediklerine, bu karara karşı susanların bugünlerinden utanç duyacaklarına, Anayasa Mahkemesi üyesinin attığı “tweet”i kabul etmelerinin mümkün olmadığına ilişkin açıklaması

ÖZGÜR ÖZEL (Manisa) – Teşekkür ederim Sayın Başkan.

Aydın Tabip Odası Başkanı Esat Ülkü, coronavirüs nedeniyle hayatını kaybetti. Aydın Tabip Odasının üyelerine, Türkiye’deki tüm sağlık emekçilerine başsağlığı diliyoruz. Hem hayatını kaybeden Aydın Tabip Odası Başkanına ve tüm sağlık emekçilerine hem de bu coronavirüs salgınında hayatını kaybeden tüm vatandaşlarımıza rahmet diliyoruz; rahatsız olanlara, hasta olanlara acil şifalar diliyoruz. Hastalığa ilaç olsun, aşı olsun, salgına çözüm olabilecek her türlü gayreti de destekliyoruz ve umutla bekliyoruz.

Tabii, umutla beklenen bir şey var, bu Parlamentoya düşen önemli bir görev var. Coronavirüs, sağlıkçılar açısından SGK’nin bir yaklaşımıyla meslek hastalığı kabul edilmiyor. Elimizi vicdanımıza koyalım, coronavirüs meslek hastalığı değilse nedir meslek hastalığı sağlıkçılar için böyle bir dönemde? Bu konuda Meclisin bir adım atması gerekiyor.

Hekim dışı sağlık çalışanlarının çok ciddi sorunları var, elbette hekimlerin de var ama özellikle sağlık eğitimi almamış ama sağlık emekçisi olarak çalışanların, coronavirüs hastalarının odalarını temizleyenlerin, çarşaflarını değiştirenlerin herhangi bir ek ödeme alamadıklarını biliyoruz. Bu konuda bir çalışma yapılması lazım. Müjdeler veriliyor ama arkası gelmiyor. En son, ambulans şoförlerine bir aylık 7 liralık bir fark ödendi, olacak gibi değil. Tüm grupları ve tabii ki Adalet ve Kalkınma Partisi Grubunu bu konuya eğilmeye, ilgi göstermeye ve bu sorunu çözmeye davet ediyoruz.

Sayın Grup Başkan Vekilinin bıraktığı yerden devam edeyim. Tabii, Soma faciası yaşandıktan sonra beş yıl boyunca biz mücadele ettik Soma’daki madenciler haklarını alsınlar diye. Biliyorsunuz, geçen yasama yılının son günlerinde kısmen sorun çözüldü. Aslında daha önce çözdük ama TÜRK-İŞ’e bağlı, Soma’da örgütlü sarı sendika, madencileri defalarca sattı. Patronla gidip anlaşma yapıyorlar, biz burada kanun çıkarıyoruz. Şirketin gökdeleni var İstanbul’da o gökdeleni devlet satacak, bunlara ödeyecek, ihtiyaç kadarını biz alacağız diye anlaşma yapıyorlar, hep satıyorlar.

Bu sefer madenciler, Bağımsız Maden-İş diye bir sendika kurdular. O sendika, önemli gayret gösterdi, bugün de buradalar. Biz de kabul ettik ve biz de kendilerine dayanışma duygularımızı ve partimizin üzerine ne düşüyorsa onu yerine getirmeyi taahhüt ettik, ediyoruz da. Ama bir gerçek var biz Mecliste sadece Soma kazasında, Soma’da o kazadan sonra o madende ölenler için bir şey yaptık ve onlar için de sadece kıdem ve ihbar tazminatları için yaptık. Örneğin, Uyar Madencilik var, Başbakan olduğu dönemde Sayın Recep Tayyip Erdoğan’la görüştüklerinde de Uyar Madencilik sorununu çözme sözü vermişti. Yazılı maddelerin 15’incisidir, çözülmedi hâlen.

(Mikrofon otomatik cihaz tarafından kapatıldı)

BAŞKAN – Buyurun.

ÖZGÜR ÖZEL (Manisa) – Uyar Madencilikle ilgili Adalet ve Kalkınma Partisinin Genel Başkanı o zaman Başbakandı söz verdi madencilere ve madenciler buradaki eylemlerini kesip geriye döndüler, Uyar Madencilik sorunu çözülecek diye, çözülmedi. Kıdem, ihbar verildi diğer tazminatlar yok.

Örneğin, Ali Kandemir’in 2 gözü birden kör, İdris Sarıkaya’nın 2 ayağı birden yok. Niye? 2 ayağıyla basmış dinamite, Ali Kandemir dinamiti yerleştiriyormuş, dinamit patlamış. O günden beri birlikte geziyorlar. Biri ayak olmuş, biri göz olmuş, onlar alamadı.

Grup başkan vekilleri o zaman hassasiyet gösterdiler, “Tamam, bunlar yok ama biz bunları ödeteceğiz.” dediler. 6 ağır yaralı arkadaşın ismini verdik yaz boyunca ödenmedi bunlar ve yani bir tek Soma’da değil, Ermenek’te ve Zonguldak’ta da benzer durumlar var. 1.000-1.500 kişilik bir sorun çözülecek, maalesef bu konuda TKİ’nin ciddi bir direnişi var. Bu konuda, Ermenek konusunda dün Karaman Milletvekilimizin, Zonguldak milletvekillerimizin çabaları var.

(Mikrofon otomatik cihaz tarafından kapatıldı)

BAŞKAN – Toparlayalım lütfen.

ÖZGÜR ÖZEL (Manisa) – Bunlara dikkat çekmek istiyoruz ve bütün partilere biz CHP olarak üzerimize düşeni yapacağız, lütfen bu sorunu çözelim diyoruz.

Şimdi, coronavirüsten her gün 50 ila 60 vatandaşımız ölüyor, yüreğimiz yanıyor. Bir kere şunu hatırlatalım: Altı günde bir bu ülke, Soma yaşıyor ve hemen hemen iki günde bir de bir Gar katliamı yaşıyoruz ama ölümleri sıradanlaştırmamak ve acıları bu kadar kolay içselleştirmemek lazım. Hepimiz artan sayıyı izliyoruz, 44 vatandaşımız da kaçak içki üretimi ve metanol yüzünden zehirlenerek öldü.

Sayın Başkan, Türkiye, millî gelirine göre oranlandığında dünyada alkollü içkilerden en yüksek vergi alan ülke, açık farkla. Hiçbir şeyi katmazsanız en yüksek 6’ncı ülke ama önümüzdeki 5 ülkenin millî geliri bizim 8-10 katımız, İskandinav ülkeleri falan var.

(Mikrofon otomatik cihaz tarafından kapatıldı)

BAŞKAN – Tamamlayalım.

ÖZGÜR ÖZEL (Manisa) – Yani, gelirine göre alkollü içkilerden inanılmaz vergi alıyoruz. Son on sekiz yılda Adalet ve Kalkınma Partisi hükûmetleri bunu 10 kat artırdı, 10 kat ve bu sene bütçede alkollü içkilerden 17 milyar, sigaradan 65 milyarlık gelir beklentisi var, toplam 80 milyar. Hani, hep birlikte alkol ve sigarayı bıraksa tiryakiler ve kullanıcılar, 80 milyar liralık bir bütçe açığıyla karşı karşıyayız. Yani, devlet bunu kaldıramaz, çok daha düşükleri için dolar ne oluyor, hepsi birden bıraksa dolar 25 lirayı bulur bir anda ve öyle bir şey ki örneğin, 70’lik Yeni Rakı’nın vergisi yüzde 234, 10 liralık biranın 6 lirası vergi, rakıda vergi yüzde 234. Öyle bir noktaya gelmiş ki 5 yudum içkinin 4 yudumu vergiye, bir yudumu ürüne gidiyor. Yani, tamam bağımlılıkla mücadele edilsin falan ama burada yapılan iş: Biz, devleti alkolik; vatandaşı da vergi bağımlısı yapmış durumdayız. (CHP sıralarından alkışlar)

(Mikrofon otomatik cihaz tarafından kapatıldı)

BAŞKAN – Tamamlayalım lütfen Sayın Özel.

ÖZGÜR ÖZEL (Manisa) – Sayın Başkan, tamamlıyorum.

Burada, bu aşırı vergiler, artık bu kadar düşük gelirle yani asgari ücretin 250 dolar sınırına geldiği bir yerden bahsediyoruz; bu kadar düşük ücretle de alkol kullanımı düşmediğine göre, ona başka bir çare bulacaksınız. Yapılan iş, insanları zehre itmek, ölüme itmek oluyor, bunun yapılmaması lazım, bu vergi politikalarının gözden geçirilmesi lazım. Adalet ve Kalkınma Partisinin içkiye uyguladığı verginin, yaşam biçimine müdahale maksatlı olduğunu ama içki tüketimini azaltmayıp aksine bir yandan kendisini finanse eden, bir yandan da vatandaşın sağlığıyla oynayan bir noktaya geldiğini ifade etmek istiyorum.

Son sözüm, tabii, konunun en kritik kısmıyla ilgili; dünden beri söylüyoruz. Dün, 14. Ağır Ceza Mahkemesi, Anayasa'ya kafa tuttu, Anayasa Mahkemesini yoka saydı, bu milleti hiçe saydı ve bir milletvekiline ülkenin en üst yargı mercisinin vermiş olduğu ihlal kararını tanımayacağını söyledi.

(Mikrofon otomatik cihaz tarafından kapatıldı)

BAŞKAN – Son sözlerinizi alayım Sayın Özel.

ÖZGÜR ÖZEL (Manisa) - Biz Cumhuriyet Halk Partisi olarak olağanüstü MYK’mizi yaptık, olağanüstü grup toplantımızı yaptık. Şimdi, 15. Ağır Cezanın, itirazı karara bağlamasını bekliyoruz ama bir yerden bir şey daha bekliyoruz: Bu ülkenin ve bütün ülkelerin bir demokrasi defteri var, bir tarihi var; o deftere yazı yazıyorsunuz, bazen altın harflerle, bazen kömürle, çamurla. Bugünlerde bu duruma karşı siyasi partilerin, siyasetçilerin ayrı ayrı ve kurumsal olarak takınacakları tavır, tarih boyunca dönüp dönüp okunacak. Bugün, örneğin yapılan askerî darbeleri savunabilen var mı? Çıkıp da “Ben 12 Eylül darbesini savunuyorum, 1960 darbesini savunuyorum, 12 Mart Muhtırası’nı savunuyorum.” diyebilen var mı? Tahkikat Komisyonunu savunabilir misiniz CHP'ye karşı 1959 sonu, 1960’ta kurulan? Savunabilir misiniz? Mesela e-muhtırayı savunabilen var mı bugün? Yarın, bu karara karşı susanlar da bugünlerinden utanç duyacaklar, savunamayacaklar.

(Mikrofon otomatik cihaz tarafından kapatıldı)

ÖZGÜR ÖZEL (Manisa) – Bitiriyorum, son cümlelerim.

BAŞKAN – Tamamlayalım.

ÖZGÜR ÖZEL (Manisa) – Kimse çıkıp… “Efendim, günün birinde bir alt mahkeme, Anayasa Mahkemesine, daha doğrusu Anayasa'ya rağmen ‘Yeniden milletvekili seçilen, yeniden dokunulmazlık kazanır.’ maddesini kabul etmeyip yargıladı, ceza verdi; Şentop, baskılara dayanamadı, önce ‘ak’ dediğine sonra ‘kara’ dedi, okuttu. Bir ay sonra hak ihlali kararı geldi, alt mahkeme, talimatla kararında direniyor. Anayasa Mahkemesi… Ben de ona sustum.” Bunu gelecekte savunamazsınız.

O yüzden biz bütün siyasilerin ne dediğini tarih önünde dinliyoruz ama bu, ülkenin demokrasi defterine yazılıyor. Ya altın harflerle yazacaksınız tutumunuzu ya kömürle, çamurla, kara harflerle. Herkes bunu bu açıdan değerlendirsin çünkü bir darbe, iktidara yapılınca iktidar doğal olarak darbenin mağduru, karşı olacak ama muhalefet, o darbeye karşı çıkarsa kıymetli. Şimdi muhalefete ve Meclise darbe yapılıyor, şimdi bakalım darbeye direnecek misiniz?

Son olarak, dünkü “tweet”i atan Anayasa Mahkemesi üyesi, kararınla konuşacaksın kardeşim, sen siyasetçi değilsin. Hele hele böyle abuk sabuk çağrışımlar… Bunu kabul etmemiz mümkün değil. Ama kim atadı? Kardeşim, bu Anayasa Mahkemesi, AK PARTİ döneminde atandı, AK PARTİ döneminin getirdiği bir şey ve İçişleri Bakanlığı ile Anayasa Mahkemesi hesaplar üzerinden, biri kurumsal hesaptan, biri kişisel hesaptan kapışıyorlar gecenin on birinde, olacak şey mi?

Bakın, bu ülkeye şunu yaşattınız, şunu: Şuracıkta, gözümüzün önünde ülkenin polisi ile askeri çatıştı; hepsini siz terfi ettirmiştiniz, hepsini siz atamıştınız. O darbeciler…

(Mikrofon otomatik cihaz tarafından kapatıldı)

ÖZGÜR ÖZEL (Manisa) – Tamamlıyorum.

BÜLENT TURAN (Çanakkale) – İfadeyi düzelt, ifadeyi; asker ile polis değil, darbeci askerler ile…

BAŞKAN – Evet, bitirelim Sayın Özel.

ÖZGÜR ÖZEL (Manisa) – Son cümlem.

Şimdi, o darbeci askerlerin tamamı, AK PARTİ döneminde terfi ettirildi YAŞ’larda ve devletin polisiyle çatıştılar, vatandaşı ezdiler. Kurduğunuz liyakatsiz, sadakate dayalı “Alnı secdeye değiyor.” diye torpille getirdiğiniz adamlar, 251 kişiyi ezdiler burada. Sizin döneminizde oldu. Şimdi de sizin atadığınız bir Anayasa Mahkemesi üyesi, darbe çağrıştıracak paylaşım yapıyor, siz atadınız! Devriiktidarınızda liyakatsizlik yüzünden, sırf sadakate baktığınız için oluyor bunlar. Bu devleti yönetemiyorsunuz, bu devlet savruluyor. (CHP sıralarından alkışlar) İçişleri Bakanlığının kurumsal hesaptan attığı “tweet”e ihtiyaç varsa yazıklar olsun hepimize!

Bu Meclis kapalıydı, ışıkları kapalıydı; biz yaktık. Bu ülkede öyle kimse “Darbe yapacağız, darbe çağrıştıracağız…” Tankın da karşısında darbenin de karşısında F-16’nın da karşısında aslan gibi durduk, dururuz ama bu liyakatsiz düzeninize son vermek lazım. Atadıklarınız çatışıyor; ama tankla topla ama “tweet”le ama bir başka yöntemle. (CHP sıralarından alkışlar) Bıktık; Pelikan’ınızdan da bıktık, bu millet de bıktı, Soylu’nun trollerinden de bıktı, Fahrettin Altun’un trol ordusundan da bıktı!

(Mikrofon otomatik cihaz tarafından kapatıldı)

ÖZGÜR ÖZEL (Manisa) – İç kavganızdan da bıktık, düşün milletin yakasından! (CHP sıralarından alkışlar)

BAŞKAN – Sağ olun Sayın Özel.

Adalet ve Kalkınma Partisi Grup Başkan Vekili Sayın Bülent Turan.

Buyurun Sayın Turan.

25.- Çanakkale Milletvekili Bülent Turan’ın, Kamu Mali Yönetimi ve Kontrol Kanunu Teklifi’nin görüşmelerine devam edileceğine, Anayasa Mahkemesinin bir üyesinin attığı “tweet”i kınadıklarına, görevi hukuku tesis etmek olan bir mahkemeden gelen “Kişinin ifadesi kurumumuzu bağlamaz.” şeklindeki geçiştirme ifadesinin yanlış olduğu kanaatinde olduğuna, “tweet” atan kişi kadar bu açıklamayı yapanların da meseleye yanlış yaklaştığını düşündüğüne ilişkin açıklaması

BÜLENT TURAN (Çanakkale) – Sayın Başkan, değerli milletvekili arkadaşlarım; hepinizi saygıyla selamlıyorum.

Bugün Kamu Mali Yönetimi ve Kontrol Kanunu Teklifi’nin görüşmelerine devam edeceğiz. Herkesin bildiği bir meseleyi görüşmeye devam edeceğiz. Dolayısıyla birbirini anlamaktan uzak olmayan, gerilimden uzak olan verimli bir gün olmasını temenni ediyorum. Daha gündeme geçerken bu kadar bağırmanın, çağırmanın bu Meclisin mehabetine yakışmadığını düşünüyorum. Az sonra kavga ederiz, tartışırız, konu olur ama ortada daha böyle karşılıklı polemiği bile doğurmayacak, karşılıklı konuşma imkânı olmayan bir yerde bağırmanın, inanın, bu Meclisin tadına, tavrına yakışmadığını düşünüyorum Sayın Başkanım. Yoksa biz de bağırmaya başlarız, herkes bağırabilir birbirine; dinlememiş olur. Bu üslubu doğru bulmuyorum Sayın Başkanım.

Sayın Başkan, değerli milletvekilleri; dün gece bir Anayasa Mahkemesi üyesinin, sosyal medya hesabından yaptığı ister darbe girişimi ister sorumsuzluk deyin, farklı olduğu için söylüyorum bu yaklaşımlar…(CHP sıralarından gürültüler)

Hiç komik değil bunlar arkadaşlar. Özgür Bey müdahale eder misiniz gerçekten çok ilginç bir yaklaşım yani. Başladığım andan itibaren Ali Şeker laf atıyor, Beyefendi laf atıyor, çok ilginç.

Sayın Başkan, bu üsluba müdahale eder misiniz? Bakın, herkes konuştu.

TURAN AYDOĞAN (İstanbul) – Sayın Başkan, çakıyla mı yapılacak bu darbe?

MUHAMMED LEVENT BÜLBÜL (Sakarya) – “Çakıyla mı yapılacak?” derken adamın F-16’sı çıktı, geldi. Yapmayın Allah aşkına.

BAŞKAN – Sayın Turan, Genel Kurula hitap edin lütfen.

Arkadaşlar, dinleyelim.

BÜLENT TURAN (Çanakkale) – Sayın Başkan, 4 parti konuşuyor. Özgür Bey’in de hiçbir dediğine katılmadım ben. Sayın Başkan, Özgür Bey’in hiçbir söylediğine katılmadım ama dinledik, lütfen, olmaz. Demokrasiye aykırı, adaba aykırı, Meclise aykırı. Turan Bey, gözünüzü seveyim ya.

BAŞKAN – Sayın Turan, devam edelim.

Arkadaşlar, Grup Başkan Vekilini dinleyelim lütfen.

BÜLENT TURAN (Çanakkale) – Sayın Başkan, değerli milletvekilleri; dün gece, Anayasa Mahkemesinin bir üyesinin, sosyal medya hesabından attığı “tweet” ister darbe girişimi deyin ister sorumsuzluk deyin, bu paylaşım yanlıştır, kınıyoruz; nokta. Bunu böyle sulandıran yaklaşımlar, ithamlar doğru değil diye düşünüyorum. Kaldı ki mahkemenin verdiği kararlar tartışılır, beğenilir beğenilmez. Ancak imalı ifadelerle farklı politik çağrışımların söz konusu olacağı gündemlerle bu işi yapmanın bir trollük olduğunu, yanlış olduğunu hep beraber söylememiz lazım diye düşünüyorum. Anayasa Mahkemesi üyesi olmuş, hukuk eğitimi almış, yaşı başı gelmiş bir üyeden de bir yargıç ağırlığını, devlet adabını, ciddiyetini bekleme hakkımız var diye düşünüyorum. Kastı ne olursa olsun yapılan, doğru değildir.

Ayrıca, bu ülkede ışıkların ne zaman kapanacağını, ne zaman açık kalacağını, hangi tarzda iş yapılacağını sadece milletin kendisi belirler Sayın Başkanım.

(Mikrofon otomatik cihaz tarafından kapatıldı)

BAŞKAN – Buyurun.

BÜLENT TURAN (Çanakkale) - Bakınız, görevi hukuku tesis etmek olan bir mahkemeden de sadece “Kişinin ifadesi bizi bağlamaz, kurumumuzu bağlamaz.” şeklinde geçiştirilen bir ifadenin çok yanlış olduğu kanaatindeyim. Oysa daha ötesi bir tavır beklemek, tüm demokratik kazanımlarımızın gereği olarak hakkımız diye düşünüyorum. Işıkları yanan yer “tweet” atan kişinin evi falan değil, bizatihi Anayasa Mahkemesi. Dolayısıyla o görselin sahibi olan başkan ve üyelerin “Bizi bağlamaz, onu bağlar.” demesi, büyük bir talihsizlik. Bence “tweet” atan kişi kadar bu açıklamayı yapanların da meseleye yanlış yaklaştığını düşünüyorum. Bir daha söylüyorum, ışığı yanan görsel, kişinin evi değil, Anayasa Mahkemesinin bizatihi kendisi, o yüzden daha esaslı, daha tavır alan bir yaklaşım beklerdik.

(Mikrofon otomatik cihaz tarafından kapatıldı)

Buyurun.

BÜLENT TURAN (Çanakkale) - Politik tartışmaların bu kadar yoğun yaşanmasına vesile olan bir kişinin de bundan sonraki kararlarının, kamuoyu nezdinde tatmin edici olup olmadığını da Anayasa Mahkemesinin Sayın Başkan ve üyelerinin takdirine sunuyorum Sayın Başkanım.

Teşekkür ediyorum.

BAŞKAN – Aydın Milletvekilimiz Sayın Süleyman Bülbül’e 60’a göre yerinden bir dakika söz vereceğim.

Buyurun.

26.- Aydın Milletvekili Süleyman Bülbül’ün, son üç günde coronavirüs nedeniyle hayatını kaybeden 6 hekime ve Aydın Tabip Odası Başkanı Doktor Esat Ülkü’ye Allah’tan rahmet dilediğine, sağlık çalışanlarının haklı taleplerinin mutlaka karşılanması  ve özlük haklarının iyileştirilmesi gerektiğine ilişkin açıklaması

SÜLEYMAN BÜLBÜL (Aydın) – Sayın Başkan, teşekkür ederim.

Pandemi ortamında üç günde 6 hekimimizi yitirdik, dün ise Aydın Tabip Odası Başkanı Doktor Esat Ülkü’yü korona nedeniyle kaybettik; Allah rahmet eylesin, mekânları cennet olsun.

Sağlık emekçilerinin sesi ne yazık ki iktidar tarafından duyulmuyor. Karşı karşıya kaldıkları yoğun çalışma saatleri tüm yurttaşların sağlık hakkına erişimini imkânsız hâle getiriyor. Tek adam rejimi, sağlık çalışanlarını sömürmeye devam ederken Anayasa’nın 56’ncı maddesi ihlal ediliyor. Tedbirler yetersiz, ekipman yetersiz, personel sayısı yetersiz. Anayasa’da yer alan sağlımızın korunması ilkesi ve herkesin eşit olarak tedaviye erişmesi, her zamanki gibi engelleniyor. Hastanelerde çalışanlar korunamazken sağlık sisteminin doğru işlemesi mümkün değil. AKP, krizi yönetemediğini vaka sayılarıyla gizlemeye çalışırken vatandaşın sağlığını hiçe sayıyor.

Sağlık çalışanlarının haklı talepleri mutlaka karşılanmalıdır, özlük hakları iyileştirilmelidir, ek ödeme, tazminat gibi tüm hakları karşılanmalıdır. Görev başında kaybettiğimiz sağlık çalışanları için meslek hastalığı düzenlemesi…

(Mikrofon otomatik cihaz tarafından kapatıldı)

BAŞKAN – Sayın milletvekilleri, gündeme geçiyoruz.

Başkanlığın Genel Kurula sunuşları vardır.

Türkiye Büyük Millet Meclisi Başkanlığının bir tezkeresi vardır, okutup oylarınıza sunacağım.

VI.- BAŞKANLIĞIN GENEL KURULA SUNUŞLARI

A) Tezkereler

1.- Türkiye Büyük Millet Meclisi Başkanlığının, Türkiye Büyük Millet Meclisi Başkanı Mustafa Şentop’un beraberindeki Parlamento heyetiyle birlikte Azerbaycan Cumhuriyeti Millî Meclis Başkanı Sayın Sahibe Gafarova’nın vaki davetine icabetle 18-20 Ekim 2020 tarihlerinde Azerbaycan’a resmî ziyarette bulunmasına ilişkin Tezkeresi (3/1337)

13/10/2020

Türkiye Büyük Millet Meclisi Genel Kuruluna

Türkiye Büyük Millet Meclisi Başkanı Sayın Profesör Doktor Mustafa Şentop’un, beraberindeki Parlamento heyetiyle Azerbaycan Cumhuriyeti Millî Meclisi Başkanı Sayın Sahibe Gafarova’nın vaki davetine icabetle 18-20 Ekim 2020 tarihlerinde Azerbaycan’a resmî ziyarette bulunması hususu, 28/3/1990 tarihli ve 3620 sayılı Türkiye Büyük Millet Meclisinin Dış İlişkilerinin Düzenlenmesi Hakkında Kanun’un 6’ncı maddesi uyarınca Genel Kurulun tasviplerine sunulur.

                                                                                      Mustafa Şentop

                                                         Türkiye Büyük Millet Meclisi Başkanı

ÖZGÜR ÖZEL (Manisa) – Yoklama talebimiz vardır.

III.- YOKLAMA

(CHP sıralarından bir grup milletvekili ayağa kalktı)

BAŞKAN – Oylarınıza sunmadan önce bir yoklama bir talebi var. Yoklama talebini karşılayacağım, daha sonra tezkereyi oylarınıza sunacağım.

Şimdi yoklama talebinde bulunan arkadaşlarımızın isimlerini tespit edeceğim.

Sayın Özel, Sayın Köksal, Sayın Gökçel, Sayın Aydoğan, Sayın Zeybek, Sayın Kaya, Sayın Şevkin, Sayın Tarhan, Sayın Şeker, Sayın Erkek, Sayın Kılınç, Sayın Aytekin, Sayın Barut, Sayın Mansur, Sayın Beko, Sayın Özcan, Sayın Durmaz, Sayın Tığlı, Sayın Yılmazkaya, Sayın Bülbül.

Yoklamayı başlatıyorum ve üç dakika süre veriyorum.

(Elektronik cihazla yoklama yapıldı)

BAŞKAN – Toplantı yeter sayısı yoktur.

Birleşime on dakika ara veriyorum.

Kapanma Saati: 15.28

İKİNCİ OTURUM

Açılma Saati: 15.40

BAŞKAN: Başkan Vekili Haydar AKAR

KÂTİP ÜYELER: İshak GAZEL (Kütahya), Emine Sare AYDIN (İstanbul)

-----0-----

BAŞKAN – Sayın milletvekilleri, Türkiye Büyük Millet Meclisinin 5’inci Birleşiminin İkinci Oturumunu açıyorum.

III.- YOKLAMA

BAŞKAN - Türkiye Büyük Millet Meclisi Başkanlığı tezkeresinin oylamasından önce istem üzerine yapılan yoklamada toplantı yeter sayısı bulunamamıştı.

Şimdi yoklama işlemini tekrarlayacağım.

Yoklama için üç dakika süre veriyorum ve yoklamayı başlatıyorum.

(Elektronik cihazla yoklama yapıldı)

BAŞKAN – Toplantı yeter sayısı yoktur.

Yapılan ikinci yoklamada da toplantı yeter sayısı bulunamadığından, alınan karar gereğince, kanun teklifleri ile komisyonlardan gelen diğer işleri sırasıyla görüşmek için 15 Ekim 2020 Perşembe günü saat 14.00’te toplanmak üzere birleşimi kapatıyorum.

Kapanma Saati: 15.44


(x) 7/4/2020 tarihli 78’inci Birleşimden itibaren, coronavirüs salgını sebebiyle Genel Kurul Salonu’ndaki Başkanlık Divanı üyeleri, milletvekilleri ve görevli personel maske takarak çalışmalara katılmaktadır.
                                                                                                            

                                                                           TÜRKİYE BÜYÜK MİLLET MECLİSİ

                                                                                TUTANAK DERGİSİ

 

                                                                                                 4’üncü Birleşim

                                                                                              13 Ekim 2020 Salı

 

(TBMM Tutanak Hizmetleri Başkanlığı tarafından hazırlanan bu Tutanak Dergisi’nde yer alan ve kâtip üyeler tarafından okunmuş bulunan her tür belge ile konuşmacılar tarafından ifade edilmiş ve tırnak içinde belirtilmiş alıntı sözler aslına uygun olarak yazılmıştır.)

 

                                                                                               İÇİNDEKİLER

 

 

I.- GEÇEN TUTANAK ÖZETİ

II.- GELEN KÂĞITLAR

III.- YOKLAMALAR

IV.- GÜNDEM DIŞI KONUŞMALAR

A) Milletvekillerinin Gündem Dışı Konuşmaları

1.- İzmir Milletvekili Kemal Kılıçdaroğlu’nun, adalet kavramına, Anayasa hükümlerinin ve Anayasa Mahkemesi kararlarının bağlayıcılığına ilişkin gündem dışı konuşması

2.- Hatay Milletvekili Lütfi Kaşıkçı’nın, Hatay ilinde yaşanan orman yangınlarına ilişkin gündem dışı konuşması

3.- Hatay Milletvekili Hüseyin Yayman’ın, Hatay ilinde yaşanan orman yangınlarına ilişkin gündem dışı konuşması

 

V.- OTURUM BAŞKANLARININ KONUŞMALARI

1.- Oturum Başkanı TBMM Başkan Vekili Haydar Akar’ın, Hatay ilinde yaşanan orman yangınları nedeniyle Hataylılara geçmiş olsun dileğinde bulunduğuna, ormanlara ve her türlü canlıya zarar verenleri lanetlediğine, 13 Ekim Ankara’nın başkent oluşunun 97’nci yıl dönümünü kutladığına ilişkin konuşması

 

VI.- AÇIKLAMALAR

1.- Manisa Milletvekili Özgür Özel’in, bir alt mahkemenin Anayasa Mahkemesi kararını tanımadığını ilan etmesiyle olağanüstü bir gün yaşandığına ve bu durumun değerlendirilebilmesi için Genel Kurulun ara vermesini talep ettiklerine ilişkin açıklaması

2.- Çanakkale Milletvekili Bülent Turan’ın, Manisa Milletvekili Özgür Özel’in yaptığı açıklamasındaki bazı ifadelerine ve Genel Kurul çalışmalarına ara vermek yerine yasama faaliyetlerine yoğunlaşacak usullerin öne çıkarılması gerektiğine ilişkin açıklaması

3.- Kütahya Milletvekili Ali Fazıl Kasap’ın, Kütahya ili Osmangazi Mahallesi’nde kentsel dönüşüm nedeniyle yaşanılan mağduriyete ilişkin açıklaması

4.- İzmir Milletvekili Murat Çepni’nin, gözaltı ve tutuklamaların iktidarın yönetme biçimi olduğuna ilişkin açıklaması

5.- Bursa Milletvekili Nurhayat Altaca Kayışoğlu’nun, İstanbul 14. Ağır Ceza Mahkemesinin Anayasa Mahkemesinin Enis Berberoğlu’yla ilgili kararını yok saymasına ilişkin açıklaması

6.- Bursa Milletvekili Erkan Aydın’ın, İstanbul 14. Ağır Ceza Mahkemesinin Anayasa Mahkemesinin Enis Berberoğlu’yla ilgili kararını yok saymasına ilişkin açıklaması

7.- Erzurum Milletvekili İbrahim Aydemir’in, Erzurum ili Olur ve Karaçoban ilçelerinde altın rezervleri bulunması nedeniyle dadaşlar olarak Enerji ve Tabii Kaynaklar Bakanlığı ile yatırımcılara minnettar olduklarına ilişkin açıklaması

8.- Kayseri Milletvekili Dursun Ataş’ın, 696 sayılı KHK’yle taşerondan devlet kadrolarına veya kamuya ait şirketlere işçi statüsünde geçiş yapan işçilerin mağduriyetinin giderilmesi gerektiğine ilişkin açıklaması

9.- Afyonkarahisar Milletvekili Burcu Köksal’ın, İstanbul 14. Ağır Ceza Mahkemesinin Anayasa Mahkemesinin Enis Berberoğlu’yla ilgili kararını yok saymasına ilişkin açıklaması

10.- İstanbul Milletvekili Sibel Özdemir’in, İstanbul 14. Ağır Ceza Mahkemesinin Anayasa Mahkemesinin Enis Berberoğlu’yla ilgili kararını yok saymasına ilişkin açıklaması

11.- Adıyaman Milletvekili Abdurrahman Tutdere’nin, İstanbul 14. Ağır Ceza Mahkemesinin Anayasa Mahkemesinin Enis Berberoğlu’yla ilgili kararını yok saymasına ilişkin açıklaması

12.- Osmaniye Milletvekili Mücahit Durmuşoğlu’nun, yaşanılan pandemi sürecine rağmen gayrisafi yurt içi hasıla oranının yüzde 0,9 büyüdüğüne, Osmaniye ilinin 2019 yılında Türkiye’nin en hızlı büyüyen illerinden olmayı başardığına ve Cumhurbaşkan Recep Tayyip Erdoğan liderliğinde istikrarın süreceğine ilişkin açıklaması

13.- Mersin Milletvekili Ali Cumhur Taşkın’ın, Ahilik Haftası’na ilişkin açıklaması

14.- Mersin Milletvekili Hacı Özkan’ın, Türkiye Cumhuriyeti devleti olarak ülke için olduğu kadar bölge için de güvenlik ve refah istendiğine ilişkin açıklaması

15.- Edirne Milletvekili Okan Gaytancıoğlu’nun, İstanbul 14. Ağır Ceza Mahkemesinin Anayasa Mahkemesinin Enis Berberoğlu’yla ilgili kararını yok saymasına ilişkin açıklaması

16.- İstanbul Milletvekili Mahmut Tanal’ın, İstanbul 14. Ağır Ceza Mahkemesinin Anayasa Mahkemesinin Enis Berberoğlu’yla ilgili kararını yok saymasına ilişkin açıklaması

17.- Bartın Milletvekili Aysu Bankoğlu’nun, İstanbul 14. Ağır Ceza Mahkemesinin Anayasa Mahkemesinin Enis Berberoğlu’yla ilgili kararını yok saymasına ilişkin açıklaması

18.- İstanbul Milletvekili Mustafa Demir’in, Millî Eğitim Bakanlığı tarafından tüm önlemler alınarak coronavirüs salgını nedeniyle ara verilen yüz yüze eğitime ilkokullar ile 8 ve 12’nci sınıflarda yeniden başlandığına ilişkin açıklaması

19.- Gaziantep Milletvekili İrfan Kaplan’ın, İstanbul 14. Ağır Ceza Mahkemesinin Anayasa Mahkemesinin Enis Berberoğlu’yla ilgili kararını yok saymasına ilişkin açıklaması

20.- Gaziantep Milletvekili Bayram Yılmazkaya’nın, İstanbul 14. Ağır Ceza Mahkemesinin Anayasa Mahkemesinin Enis Berberoğlu’yla ilgili kararını yok saymasına ilişkin açıklaması

21.- İstanbul Milletvekili Turan Aydoğan’ın, İstanbul 14. Ağır Ceza Mahkemesinin Anayasa Mahkemesinin Enis Berberoğlu’yla ilgili kararını yok saymasına ilişkin açıklaması

22.- Ankara Milletvekili Yıldırım Kaya’nın, İstanbul 14. Ağır Ceza Mahkemesinin Anayasa Mahkemesinin Enis Berberoğlu’yla ilgili kararını yok saymasına ilişkin açıklaması

23.- İzmir Milletvekili Dursun Müsavat Dervişoğlu’nun, 13 Ekim Ankara’nın başkent oluşunun 97’nci yıl dönümüne, TBMM Başkanlığına sunulan Elektrik Piyasası Kanunu ile Bazı Kanunlarda Değişiklik Yapılmasına Dair Kanun Teklifi’nin 3’üncü maddesine, Enis Berberoğlu’nun milletvekilliğinin düşürülmesi hadisesinin başlı başına hukuki bir garabet içerdiğine ve Anayasa Mahkemesi kararına rağmen bir yerel mahkemenin “Yeniden yargılanmasına mahal yoktur.” kararını sadece bir hukuki karar olarak telakki edebilmelerinin mümkün olmadığına, adalet duygusunun zedelenmesinin toplumdaki bütün müesseseleri zedeleyeceğine ilişkin açıklaması

24.- Sakarya Milletvekili Muhammed Levent Bülbül’ün, 13 Ekim Ankara’nın başkent oluşunun 97’nci yıl dönümüne, Hatay ilinde yaşanılan orman yangınlarının ardından Osmaniye ve Trabzon illerinde meydana gelen orman yangınlarında dahli olanların hukuken en acı bedeli ödemelerini talep ettiklerine, 11 Ekim Pazar günü Ermenistan devletinin Azerbaycan’ın Gence kentine düzenlediği 9 Azerbaycan vatandaşının hayatını kaybetmesine sebep olan füzeli saldırıyı nefretle kınadıklarına ve geçici ateşkes sürecinde gerçekleştirilen bu saldırıların savaş suçu ve insanlık suçu olduğuna, Karabağ topraklarında fiilen işgal sona ermedikçe herhangi bir diplomatik çabanın başarılı olamayacağına ilişkin açıklaması

25.- Siirt Milletvekili Meral Danış Beştaş’ın, Hatay ili Belen ilçesinde meydana gelen yangına, Elektrik Piyasası Kanunu ile Bazı Kanunlarda Değişiklik Yapılmasına Dair Kanun Teklifi’nin yasalaşması hâlinde nelerin yaşanacağına, Çorum ili İskilip ilçesindeki kömür madeninde meydana gelen göçük nedeniyle 1 işçinin yaşamını yitirdiğine, doğayı güvenceye alma kanunu konusunda ortak bir komisyon kurulması çağrısında bulunduklarına, Hatay Milletvekili Hüseyin Yayman’ın yaptığı gündem dışı konuşmasındaki bazı ifadelerine, gözaltında bulunan Barış Annelerinin serbest bırakılması gerektiğine, İstanbul ilinde sahnelenecek olan Kürtçe tiyatro oyununun yasaklanmasının kabul edilemez olduğuna, İşçi Sağlığı ve İş Güvenliği Meclisi tarafından açıklanan rapora ve bir yerel mahkemenin Anayasa Mahkemesinin Enis Berberoğlu’yla ilgili verdiği kararı yok saymasına ilişkin açıklaması

26.- Manisa Milletvekili Özgür Özel’in, 13 Ekim Ankara’nın başkent oluşunun 97’nci yıl dönümünü kutlamak, Hatay ilinde yaşanılan orman yangınlarını ifade etmek, Azerbaycan’ın yanında yer aldıklarını tekrarlamak istediklerine ama bugün Türkiye Cumhuriyeti tarihinin en kara kararlarından bir tanesine imza atıldığına, bir toplum sözleşmesi olan Anayasa’ya uyulmak zorunda olduğuna, Anayasa’ya uymamanın kanunlara uymamayı mümkün kılmasıyla devletin tartışılır hâle geleceğine, Anayasa Mahkemesi kararlarının herkes için bağlayıcı olduğuna ve İstanbul 14. Ağır Ceza Mahkemesinin Anayasa Mahkemesinin Enis Berberoğlu’yla ilgili kararını yok saymasına ilişkin açıklaması

27.- Çanakkale Milletvekili Bülent Turan’ın, hayatını kaybeden Kilis Belediye Başkanı Mehmet Abdi Bulut’a Allah’tan rahmet dilediğine, 13 Ekim Ankara’nın başkent oluşunun 97’nci yıl dönümüne, Ahilik Haftası’na ve Manisa Milletvekili Özgür Özel’in yaptığı açıklamasındaki bazı ifadelerine ilişkin açıklaması

28.- Manisa Milletvekili Özgür Özel’in, Çanakkale Milletvekili Bülent Turan’ın yaptığı açıklamasındaki bazı ifadelerine ilişkin açıklaması

29.- Siirt Milletvekili Meral Danış Beştaş’ın, Çanakkale Milletvekili Bülent Turan’ın yaptığı açıklamasındaki bazı ifadelerine ilişkin açıklaması

30.- Aydın Milletvekili Süleyman Bülbül’ün, İstanbul 14. Ağır Ceza Mahkemesinin Anayasa Mahkemesinin Enis Berberoğlu’yla ilgili kararını yok saymasına ilişkin açıklaması

31.- Adana Milletvekili Orhan Sümer’in, İstanbul 14. Ağır Ceza Mahkemesinin Anayasa Mahkemesinin Enis Berberoğlu’yla ilgili kararını yok saymasına ilişkin açıklaması

32.- Mersin Milletvekili Cengiz Gökçel’in, İstanbul 14. Ağır Ceza Mahkemesinin Anayasa Mahkemesinin Enis Berberoğlu’yla ilgili kararını yok saymasına ilişkin açıklaması

33.- Artvin Milletvekili Uğur Bayraktutan’ın, İstanbul 14. Ağır Ceza Mahkemesinin Anayasa Mahkemesinin Enis Berberoğlu’yla ilgili kararını yok saymasına ilişkin açıklaması

34.- Ankara Milletvekili Ali Haydar Hakverdi’nin, İstanbul 14. Ağır Ceza Mahkemesinin Anayasa Mahkemesinin Enis Berberoğlu’yla ilgili kararını yok saymasına ilişkin açıklaması

35.- Çanakkale Milletvekili Bülent Turan’ın, Ankara Milletvekili Tekin Bingöl’ün HDP grup önerisi üzerinde CHP Grubu adına yaptığı konuşmasındaki bazı ifadelerine ilişkin açıklaması

36.- Manisa Milletvekili Özgür Özel’in, Çanakkale Milletvekili Bülent Turan’ın yaptığı açıklamasındaki bazı ifadelerine ilişkin açıklaması

37.- Manisa Milletvekili Özgür Özel’in, Ankara Milletvekili Orhan Yegin’in HDP grup önerisi üzerinde AK PARTİ Grubu adına yaptığı konuşmasındaki bazı ifadelerine ilişkin açıklaması

38.- Çanakkale Milletvekili Bülent Turan’ın, Manisa Milletvekili Özgür Özel’in yaptığı açıklamasındaki bazı ifadelerine ilişkin açıklaması

39.- Siirt Milletvekili Meral Danış Beştaş’ın, Ankara Milletvekili Orhan Yegin’in HDP grup önerisi üzerinde AK PARTİ Grubu adına yaptığı konuşmasındaki bazı ifadelerine ilişkin açıklaması

40.- Çanakkale Milletvekili Bülent Turan’ın, Siirt Milletvekili Meral Danış Beştaş’ın AK PARTİ grup önerisi üzerinde HDP Grubu adına yaptığı konuşmasındaki bazı ifadelerine ilişkin açıklaması

41.- Siirt Milletvekili Meral Danış Beştaş’ın, Çanakkale Milletvekili Bülent Turan’ın yaptığı açıklamasındaki bazı ifadelerine ilişkin açıklaması

42.- Çanakkale Milletvekili Bülent Turan’ın, Siirt Milletvekili Meral Danış Beştaş’ın yaptığı açıklamasındaki bazı ifadelerine ilişkin açıklaması

43.- İstanbul Milletvekili Hakkı Saruhan Oluç’un, Çanakkale Milletvekili Bülent Turan’ın yaptığı açıklamasındaki bazı ifadelerine ilişkin açıklaması

44.- Hatay Milletvekili İsmet Tokdemir’in, Hatay ili Belen ilçesinde başlayıp Arsuz ve İskenderun ilçelerine sıçrayan orman yangınının kontrol altına alındığına ve emeği geçenlere teşekkür ettiğine ilişkin açıklaması

45.- Manisa Milletvekili Ahmet Vehbi Bakırlıoğlu’nun, Meclis çatısı altında Uyar Madencilik mağdurlarına verilen sözlerin yerine getirilmesi gerektiğine ve işçilerin Ankara yürüyüşüne kolluk güçlerinin izin vermediğine ilişkin açıklaması

46.- Kahramanmaraş Milletvekili İmran Kılıç’ın, Ahilik Haftası’na ilişkin açıklaması

47.- Mersin Milletvekili Behiç Çelik’in, Hatay ili Belen, İskenderun ve Arsuz ilçelerinde meydana gelen orman yangınları nedeniyle Hatay halkına geçmiş olsun dileğinde bulunduğuna ve faillerinin cezalandırılması gerektiğine ilişkin açıklaması

48.- İstanbul Milletvekili İbrahim Özden Kaboğlu’nun, esas ayrışmanın Anayasa’nın 84’üncü maddesinin ikinci fıkrasındaki “kesin hüküm” kavramında olduğuna ilişkin açıklaması

49.- Kırklareli Milletvekili Vecdi Gündoğdu’nun, CHP Genel Başkanı Kemal Kılıçdaroğlu liderliğinde halkın ve haklının adaleti için mücadeleden asla vazgeçmeyeceklerine, Enis Berberoğlu’nun Türkiye Büyük Millet Meclisine derhâl geri dönmesi gerektiğine ilişkin açıklaması

50.- Malatya Milletvekili Mehmet Celal Fendoğlu’nun, Covid-19 virüsüne karşı ülke genelinde mücadele veren sağlık personeline teşekkür ettiğine ve cenaze hizmetleri çalışanlarının bir defaya mahsus ek ödenek talebine ilişkin açıklaması

51.- Kahramanmaraş Milletvekili Sefer Aycan’ın, sağlık personeline yönelik şiddetin devam ettiğine ilişkin açıklaması

52.- Eskişehir Milletvekili Utku Çakırözer’in, İstanbul 14. Ağır Ceza Mahkemesinin Anayasa Mahkemesinin Enis Berberoğlu’yla ilgili kararını yok sayarak Anayasa suçu işlediğine ilişkin açıklaması

53.- Manisa Milletvekili Özgür Özel’in, 228 sıra sayılı Kamu Mali Yönetimi ve Kontrol Kanunu ile Bazı Kanunlarda Değişiklik Yapılması Hakkında Kanun Teklifi’nin Anayasa’ya aykırı olduğu gerekçesiyle Komisyona iade edilmesi gerektiğine ve Başkanlığın tutumunun bu yönde olmaması hâlinde usul tartışması açılmasını talep ettiğine ilişkin açıklaması

 

VII.- BAŞKANLIĞIN GENEL KURULA SUNUŞLARI

A) Tezkereler

1.- Türkiye Büyük Millet Meclisi Başkanlığının, Karadeniz Ekonomik İşbirliği Parlamenter Asamblesi (KEİPA) Türk Grubunda, Ordu Milletvekili Cemal Enginyurt’tan boşalan üyelik için Milliyetçi Hareket Partisi Grubu Başkanlığınca bildirilen Sivas Milletvekili Ahmet Özyürek’in üyeliğinin Başkanlık Divanında yapılan incelemede uygun bulunduğuna ilişkin tezkeresi (3/1336)

 

B) Önergeler

1.- Hatay Milletvekili Serkan Topal’ın, (2/2307) esas numaralı 6446 sayılı Elektrik Piyasası Kanununda Değişiklik Yapılmasına Dair Kanun Teklifi’nin doğrudan gündeme alınmasına ilişkin önergesi (4/91)

 

VIII.- ÖNERİLER

A) Siyasi Parti Grubu Önerileri

1.- İYİ PARTİ Grubunun, Trabzon Milletvekili Hüseyin Örs ve 20 milletvekili tarafından, emeklilerin sorunlarının incelenerek bu sorunlara çözüm yollarının belirlenmesi amacıyla 30/7/2020 tarihinde Türkiye Büyük Millet Meclisi Başkanlığına verilmiş olan (10/3207) esas numaralı Meclis Araştırması Önergesi’nin ön görüşmelerinin, Genel Kurulun 13 Ekim 2020 Salı günkü birleşiminde yapılmasına ilişkin önerisi

2.- HDP Grubunun, Grup Başkan Vekili Siirt Milletvekili Meral Danış Beştaş ve Grup Başkan Vekili İstanbul Milletvekili Hakkı Saruhan Oluç tarafından, 10 Ekim 2015 Ankara Gar katliamının tüm boyutlarıyla araştırılması amacıyla 13/10/2020 tarihinde Türkiye Büyük Millet Meclisi Başkanlığına verilmiş olan Meclis araştırması önergesinin ön görüşmelerinin, Genel Kurulun 13 Ekim 2020 Salı günkü birleşiminde yapılmasına ilişkin önerisi

3.- CHP Grubunun, Karaman Milletvekili İsmail Atakan Ünver ve 24 milletvekili tarafından, başta Karaman’ın Ermenek ilçesindeki sorunlar olmak üzere madencilik sektörünün ve işçilerin yaşadığı sorunların tespit edilerek alınması gereken önlemlerin belirlenmesi amacıyla 7/10/2020 tarihinde Türkiye Büyük Millet Meclisi Başkanlığına verilmiş olan (10/3276) esas numaralı Meclis Araştırması Önergesi’nin ön görüşmelerinin, Genel Kurulun 13 Ekim 2020 Salı günkü birleşiminde yapılmasına ilişkin önerisi

 

4.- AK PARTİ Grubunun, Genel Kurul gündemi ile çalışma gün ve saatlerinin yeniden düzenlenmesine; 228 ve 229 sıra sayılı Kanun Tekliflerinin kırk sekiz saat geçmeden Gündem’in “Kanun Teklifleri ile Komisyonlardan Gelen Diğer İşler” kısmının 1’inci ve 3’üncü sıralarına alınmasına ve diğer işlerin sırasının buna göre teselsül ettirilmesine; 228 ve 229 sıra sayılı Kanun Tekliflerinin İç Tüzük’ün 91’inci maddesine göre temel kanun olarak bölümler hâlinde görüşülmesine ilişkin önerisi

 

IX.- KANUN TEKLİFLERİ İLE KOMİSYONLARDAN GELEN DİĞER İŞLER

A) Kanun Teklifleri

1.- Antalya Milletvekili İbrahim Aydın ve Ağrı Milletvekili Ekrem Çelebi ile 17 Milletvekilinin Kamu Mali Yönetimi ve Kontrol Kanunu ile Bazı Kanunlarda Değişiklik Yapılması Hakkında Kanun Teklifi (2/3113) ile Plan ve Bütçe Komisyonu Raporu (S. Sayısı: 228)

 

X.- USUL HAKKINDA GÖRÜŞMELER

1.- Oturum Başkanı TBMM Başkan Vekili Haydar Akar’ın, 228 sıra sayılı Kanun Teklifi’nin Anayasa’ya aykırı olduğu gerekçesiyle Komisyona iade edilip edilmemesi hakkında

 

XI.- YAZILI SORULAR VE CEVAPLARI

1.- Mersin Milletvekili Olcay Kılavuz'un, ceza puanı bulunan ve ehliyetlerine el konulan kişiler için ehliyet affı yapılmasına yönelik bir çalışma bulunup bulunmamasına ilişkin sorusu ve İçişleri Bakanı Süleyman Soylu’nun cevabı (7/31746)

2.- İstanbul Milletvekili Gamze Akkuş İlgezdi'nin, Sürdürülebilir Kalkınma Amaçları İçin Etki Hızlandırıcı Pilot Uygulama Belgesi'nin içeriğine ve bu kapsamda yapılan çalışmalara ilişkin sorusu ve Dışişleri Bakanı Mevlüt Çavuşoğlu’nun cevabı (7/31841)

3.- Ankara Milletvekili Yıldırım Kaya'nın, pandemi nedeniyle okullarda alınması gereken önlemlere,

-Çanakkale Milletvekili Özgür Ceylan'ın, ücretli öğretmenlere dair bazı verilere ve önerilere,

-Edirne Milletvekili Okan Gaytancıoğlu'nun, Edirne ilinde bulunan bir liseyle ilgili bazı iddialara,

-Mersin Milletvekili Zeki Hakan Sıdalı'nın, pandemi sürecinde okulların kapalı tutulması nedeniyle mağdur olan kantin çalışanlarının sorunlarının çözümüne,

İlişkin soruları ve Milli Eğitim Bakanı Ziya Selçuk’un cevabı (7/31966), (7/31975), (7/32510), (7/32512)

4.- Zonguldak Milletvekili Ünal Demirtaş'ın, Filyos Liman Projesi'ne ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/32010)

5.- Kütahya Milletvekili Ali Fazıl Kasap'ın, koronavirüs salgını kapsamında yardım gönderilen ülkelere ve gönderilen malzemelerin içeriğine ilişkin sorusu ve Dışişleri Bakanı Mevlüt Çavuşoğlu’nun cevabı (7/32076)

6.- Kırşehir Milletvekili Metin İlhan'ın, Bakanlık tarafından 2019 yılında ödüllendirilen personele ve bazı iddialara,

-Uşak Milletvekili Özkan Yalım'ın, Suriye uyruklu çocukların eğitimi için inşa edilen okul binalarının fiziki özelliklerine,

-Gaziantep Milletvekili Bayram Yılmazkaya'nın, PIKTES kapsamında çalışan öğretmenlere,

-Mersin Milletvekili Alpay Antmen'in, Mersin Atatürk Mesleki ve Teknik Anadolu Lisesi'nde dezenfektan üretimi sırasında meydan gelen patlamaya,

-Aydın Milletvekili Süleyman Bülbül'ün, Bakanlıkça yürütülen olası bir depreme karşı okulların güvenilirliğine yönelik projenin çıktısına ve bu kapsamda Aydın ilindeki okullardan hakkında yıkım kararı alınanlara,

-Ankara Milletvekili Levent Gök'ün, bazı özel okulların LGS sonuçları açıklanmadan sınav birinciliği ilan etmelerine ve konuyla ilgili herhangi bir soruşturma başlatılıp başlatılmadığına,

-Muğla Milletvekili Suat Özcan'ın, 31 Ağustos 2020'de açılması planlanan okulların Covid-19 kapsamındaki yeni düzenlemeler çerçevesinde hazır olup olmadığına,

-İzmir Milletvekili Atila Sertel'in, Bakanlıkça yürütülen FATİH Projesinin akıbetine,

-Mersin Milletvekili Rıdvan Turan'ın, Mersin Atatürk Mesleki ve Teknik Anadolu Lisesi'nde dezenfektan üretimi sırasında meydan gelen patlamaya,

-İzmir Milletvekili Tamer Osmanağaoğlu'nun, ücretli öğretmenlerin yaşadıkları sorunların çözümüne,

-Gaziantep Milletvekili Bayram Yılmazkaya'nın, Gaziantep Lisesi kampüsünde bulunan farklı okullara,

-İstanbul Milletvekili Oya Ersoy'un, LGS sınavına ait cevap kağıdı kaybolan bir öğrencinin mağduriyetinin giderilmesine,

İlişkin soruları ve Milli Eğitim Bakanı Ziya Selçuk’un cevabı (7/32372), (7/32373), (7/32374), (7/32375) (7/32376), (7/32377), (7/32378), (7/32379), (7/32380), (7/32381), (7/32382), (7/32383)

7.- Erzurum Milletvekili Muhammet Naci Cinisli'nin, Türkiye Kızılay Derneği'nin faaliyetlerine ve denetlenmesine ilişkin sorusu ve İçişleri Bakanı Süleyman Soylu’nun cevabı (7/32503)

8.- Mersin Milletvekili Rıdvan Turan'ın, Ilısu Barajına ilişkin sorusu ve Tarım ve Orman Bakanı Bekir Pakdemirli’nin cevabı (7/32527)

9.- Kayseri Milletvekili Çetin Arık'ın, bir partinin il başkanının o ilin il ve ilçe milli eğitim müdürlerinin yerlerinin değişmesinde rol oynadığı iddiasına,

-Ordu Milletvekili Mustafa Adıgüzel'in, Ordu'nun Kabataş ilçesinde bulunan Alankent Ana Sınıfı ve Ortaokulu oyun alanının halka açık spor sahasına dönüştürüleceği iddiasına ilişkin,

-Balıkesir Milletvekili Ensar Aytekin'in, Balıkesir ilinde ve Türkiye genelinde 2011 yılından bu yana ataması yapılan öğretmen sayısına ve branş dağılımına,

-İstanbul Milletvekili Mustafa Sezgin Tanrıkulu'nun, Diyarbakır'da bir özel okulun 2020-2021 öğretim yılı için ödenen ücretlerinin bankadan çekildiği iddiasına,

İlişkin soruları ve Milli Eğitim Bakanı Ziya Selçuk’un cevabı (7/32605) (7/32607), (7/32609), (7/32611)

10.- Eskişehir Milletvekili Arslan Kabukcuoğlu'nun, 2020 Liselere Geçiş Sınavı'nın sonuçlarının önceki yıllardan düşük olmasının nedenlerine,

-İstanbul Milletvekili Oya Ersoy'un, Ankara'da bir okulda görev yapan bir öğretmen hakkında soruşturma açılmasına,

-İzmir Milletvekili Ahmet Tuncay Özkan'ın, pandemi süreci sonrasında açılması planlanan okullarda Bakanlık tarafından alınan tedbirlere,

İlişkin soruları ve Milli Eğitim Bakanı Ziya Selçuk’un cevabı (7/32677), (7/32678), (7/32679)

11.- Manisa Milletvekili Bekir Başevirgen'in, Tarım Sektörü Entegre Yönetim Bilgi Sistemi projesinin akıbetine ilişkin sorusu ve Tarım ve Orman Bakanı Bekir Pakdemirli’nin cevabı (7/32687)

12.- Şırnak Milletvekili Hasan Özgüneş'in, Şırnak kırsalında bulunan Cudi Dağı ve Gabar Dağı bölgelerinde çıkan yangınlar sebebiyle yok olan ormanlık alanlara ve ağaçlandırma yapılmasına ilişkin sorusu ve Tarım ve Orman Bakanı Bekir Pakdemirli’nin cevabı (7/32689)

13.- Ankara Milletvekili Yıldırım Kaya'nın, bir sendikanın taleplerine ve 27-29 Temmuz tarihlerinde başlatacağı yürüyüşe ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/32692)

14.- Muğla Milletvekili Suat Özcan'ın, 2019-2020 eğitim öğretim yılında Türkiye genelinde ve Muğla ilinde ortaokuldan mezun olan öğrenci sayılarına,

-Denizli Milletvekili Yasin Öztürk'ün, okulların açılma durumuna ve açılması halinde okullarda Covid-19'a karşı alınacak tedbirlere,

-Antalya Milletvekili Kemal Bülbül'ün, uzaktan eğitim araçlarının yaygınlaştırılması ve etkinleştirilmesine,

-Adana Milletvekili Orhan Sümer'in, 2020-2021 eğitim öğretim yılında okulların açılmasına ve okullarda Covid-19'a karşı alınan önlemlere,

-Ankara Milletvekili Yıldırım Kaya'nın, 2020-2021 eğitim öğretim yılında okulların açılmasına ve okullarda Covid-19'a karşı alınan önlemlere,

İlişkin soruları ve Milli Eğitim Bakanı Ziya Selçuk’un cevabı (7/32737), (7/32739), (7/32741), (7/32743),(7/32744)

15.- İzmir Milletvekili Tamer Osmanağaoğlu'nun, Ege ve Akdeniz Bölgelerinde özellikle yaz aylarında çıkan orman yangınlarının engellenmesine yönelik Bakanlıkça yürütülen çalışmalara ilişkin sorusu ve Tarım ve Orman Bakanı Bekir Pakdemirli’nin cevabı (7/32787)

16.- Kayseri Milletvekili İsmail Özdemir'in, Gölbaşı-Bala-Kaman-Kırşehir yolunda devam eden yol yapım çalışmalarına ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/32806)

17.- Tunceli Milletvekili Alican Önlü'nün, Tunceli'nin Nazımiye ilçesinde bulunan bir mezrada yaşanan telefon altyapısı sorununa ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/32809)

18.- Manisa Milletvekili Bekir Başevirgen'in, Manisa ilinin Sarıgöl ilçesinde tarımsal sulama için başlatılan baraj ve gölet projelerinin akıbetine ilişkin sorusu ve Tarım ve Orman Bakanı Bekir Pakdemirli’nin cevabı (7/32918)

19.- Ağrı Milletvekili Abdullah Koç'un, Ağrı il genelinde ve Tutak ilçesine bağlı bazı köylerde bozuk olan yolların onarılması istemine ilişkin sorusu ve Ulaştırma ve Altyapı Bakanı sorusu ve Ulaştırma ve Altyapı Bakanı Adil Karaismailoğlu’nun cevabı (7/32924)

20.- Muğla Milletvekili Suat Özcan'ın, Muğla ilinde bulunan Milas ilçesi ve Ören Mahallesi arasındaki yolun onarımına ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/32925)

21.- Manisa Milletvekili Bekir Başevirgen'in, Manisa ilinin Sarıgöl ilçesine bağlı bazı köy yollarında başlatılan yol çalışmasının akıbetine ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/32926)

22.- Artvin Milletvekili Uğur Bayraktutan'ın, Artvin ili Yusufeli ilçesinde yapımına başlanan viyadük çalışmaları sırasında patlatılan dinamitlere ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/32929)

 

23.- Adana Milletvekili İsmail Koncuk'un, DHMİ Genel Müdürlüğü tarafından havalimanlarında kullanılmak amacıyla satın alınan genel ve özel maksatlı araçlara ve bu araçların satın alım süreçlerine dair bazı iddialara ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/32933)

24.- Muğla Milletvekili Süleyman Girgin'in, Boğalar Seki Barajı inşaatının akıbetine ilişkin sorusu ve Tarım ve Orman Bakanı Bekir Pakdemirli’nin cevabı (7/33013)

25.- Gaziantep Milletvekili Bayram Yılmazkaya'nın, Bakanlığın 2020 yılı yatırım programında Gaziantep ili için ayrılan ödenek miktarına ve yatırım projelerine ilişkin sorusu ve Tarım ve Orman Bakanı Bekir Pakdemirli’nin cevabı (7/33018)

26.- Ağrı Milletvekili Dirayet Dilan Taşdemir'in, Ağrı ilinin Patnos ilçesinde yazlık ekim yapacak olan çiftçilere kışlık arpa tohumu dağıtıldığı iddiasına ilişkin sorusu ve Tarım ve Orman Bakanı Bekir Pakdemirli’nin cevabı (7/33019)

27.- Konya Milletvekili Abdulkadir Karaduman'ın, Yozgat'ın Boğazlıyan ilçesinde yaşanan dolu yağışları nedeniyle zarar gören çiftçilerin zararlarının giderilmesi önerisine ve bazı iddialara ilişkin sorusu ve Tarım ve Orman Bakanı Bekir Pakdemirli’nin cevabı (7/33021)

28.- Kayseri Milletvekili Mustafa Baki Ersoy'un, Kayseri-Kahramanmaraş karayolunun Sarız Yedioluk köyüne alt geçit yapılması istemine ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/33025)

29.- Zonguldak Milletvekili Deniz Yavuzyılmaz'ın, Bakanlığın uçak biletleri için tavan fiyat uygulamasına ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/33026)

30.- Ankara Milletvekili Şenol Sunat'ın, Evrensel Hizmet Fonu'nda toplanan miktara ve bu fondan yapılan harcamalara ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/33027)

31.- Adana Milletvekili Tulay Hatımoğulları Oruç'un, Fırat Nehri'ndeki suyun debisinin düşürüldüğü ve Kuzey ve Doğu Suriye'de su sıkıntısı yaşandığı iddialarına ilişkin sorusu ve Dışişleri Bakanı Mevlüt Çavuşoğlu’nun cevabı (7/33077)

32.- Adana Milletvekili Tulay Hatımoğulları Oruç'un, Turhal Pancar Ekicileri Kooperatifinin Yönetim Kurulunda yapılan değişikliğe ve Amasya Şeker Fabrikasının arazi devrine ilişkin sorusu ve Tarım ve Orman Bakanı Bekir Pakdemirli’nin cevabı (7/33158)

33.- İstanbul Milletvekili Mehmet Akif Hamzaçebi'nin, araç muayene ücretlerinin yüksekliğinin yarattığı mağduriyete yönelik alınacak önlemlere ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/33167)

34.- Mersin Milletvekili Ali Mahir Başarır'ın, Karaman-Mut yolunda askerleri taşıyan otobüsün devrilmesi sonucu yaşanan kazaya ve yol üzerinde kaçış rampalarının yapılacağı tarihe ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/33168)

35.- Antalya Milletvekili Aydın Özer'in, Antalya'nın Kemer ilçesi Ulupınar Mahallesi'ndeki çınar ağaçlarının korunmasına ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/33171)

36.- Niğde Milletvekili Ömer Fethi Gürer'in, Ağrı ilinde çiftçilere yapılan arpa tohumu dağıtımı nedeniyle yaşandığı iddia edilen mağduriyetlere ilişkin sorusu ve Tarım ve Orman Bakanı Bekir Pakdemirli’nin cevabı (7/33219)

37.- İstanbul Milletvekili Mustafa Sezgin Tanrıkulu'nun, Bakanlık bütçesinden kâr amacı gütmeyen dernek, birlik, kurum ve kuruluşlara ayrılan toplam bağış ve yardım ödeneği miktarına ilişkin sorusu ve Tarım ve Orman Bakanı Bekir Pakdemirli’nin cevabı (7/33226)

38.- Niğde Milletvekili Ömer Fethi Gürer'in, 2018-2020 yılları arasında gümüş ve altın ithalat ve ihracatına ilişkin sorusu ve Ticaret Bakanı Ruhsar Pekcan’ın cevabı (7/33233)

39.- Bursa Milletvekili Erkan Aydın'ın, havaalanlarında yapılan Covid-19 test ücretlerine ve öğrenciler için indirim yapılması talebine ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/33259)

40.- Edirne Milletvekili Okan Gaytancıoğlu'nun, İstanbul-Edirne demiryolu hattı projesine ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/33261)

41.- İzmir Milletvekili Atila Sertel'in, Alsancak Garı önünde sergilenen Atatürk'ün yurt içi gezilerinde kullandığı Beyaz Vagon'un taşınma kararına ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/33262)

42.- Kayseri Milletvekili Çetin Arık'ın, Kayseri Yüksek Hızlı Tren Projesine ve Kayseri Havalimanı'nın genişletilmesi talebine ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/33374)

43.- İstanbul Milletvekili Oya Ersoy'un, uçuş yasağının kaldırılmasından bu yana yurt dışına çıkan kişi sayısına ve bu kişilerin Covid-19 testi olup olmadığına ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/33375)

44.- İstanbul Milletvekili Mustafa Sezgin Tanrıkulu'nun, 2002-2020 yılları arasında Türkiye genelinde bulunan PTT şubelerine ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/33377)

45.- Gaziantep Milletvekili Mahmut Toğrul'un, Gaziantep'te bulunan Yesemek Açık Hava Müzesi'nin yanında yapımı süren sulama barajına ve bölgenin korunmasına ilişkin sorusu ve Tarım ve Orman Bakanı Bekir Pakdemirli’nin cevabı (7/33498)

46.- İzmir Milletvekili Kani Beko'nun, İzmir ili Alsancak Garı'nda sergilenen Beyaz Vagon'un kaldırılmasına ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/33501)

47.- Adıyaman Milletvekili Abdurrahman Tutdere'nin, Adıyaman'ın Gerger ilçesinde bulunan Ortaca köyünün iletişim sorununa ve köyde baz istasyonu kurulması talebine ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/33502)

48.- Niğde Milletvekili Ömer Fethi Gürer'in, Niğde-Tepeköy-Çiftlik Yolu ile Kayseri-Niğde Devlet Yolu Garipçe, Yahyalı ve Bor ayrımları kavşak yapım çalışmalarına,

Nevşehir-Niğde Yolu Projesi kapsamındaki Yeşilgöcük çevre yolunun sıcak kaplama işinin akıbetine,

İlişkin soruları ve Ulaştırma ve Altyapı Bakanı Adil Karaismailoğlu’nun cevabı (7/33557), (7/33558)

49.- Konya Milletvekili Abdulkadir Karaduman'ın, Diyarbakır ilinde tren rayları boyunca yapımına başlanan beton duvara ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/33567)

50.- Gaziantep Milletvekili Bayram Yılmazkaya'nın, yabancı uyruklu tutuklu ve hükümlü kişiler ile yurt dışında tutuklu ve hükümlü olan Türkiye Cumhuriyeti vatandaşı sayılarına ilişkin sorusu ve Dışişleri Bakanı Mevlüt Çavuşoğlu’nun cevabı (7/33600)

51.- İzmir Milletvekili Atila Sertel'in, 2020 yılında Türkiye genelinde meydana gelen orman yangınlarına ve alınan önlemlere ilişkin sorusu ve Tarım ve Orman Bakanı Bekir Pakdemirli’nin cevabı (7/33670)

52.- İstanbul Milletvekili Mustafa Sezgin Tanrıkulu'nun, Bakanlık tarafından 2010-2020 yılları arasında kamu hizmeti için kiralanan taşınmazlara ilişkin sorusu ve Tarım ve Orman Bakanı Bekir Pakdemirli’nin cevabı (7/33674)

53.- Edirne Milletvekili Okan Gaytancıoğlu'nun, hayvancılıkta yaşanan çoban sorununa ve çözümüne ilişkin sorusu ve Tarım ve Orman Bakanı Bekir Pakdemirli’nin cevabı (7/33675)

54.- Gaziantep Milletvekili Bayram Yılmazkaya'nın, pandemi nedeniyle gerçekleşmeyen havayolu seferleri için verilmiş olan yolcu garantilerine ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/33687)

55.- İstanbul Milletvekili Mustafa Sezgin Tanrıkulu'nun, Bakanlık tarafından 2010-2020 yılları arasında kamu hizmeti için kiralanan araçlara,

Bakanlık tarafından 2010-2020 yılları arasında kamu hizmeti için kiralanan taşınmazlara,

İlişkin soruları ve Ulaştırma ve Altyapı Bakanı Adil Karaismailoğlu’nun cevabı (7/33691), (7/33692)

56.- Adana Milletvekili Tulay Hatımoğulları Oruç'un, soğan üretimine ve ihracatına ilişkin sorusu ve Tarım ve Orman Bakanı Bekir Pakdemirli’nin cevabı (7/33755)

57.- Afyonkarahisar Milletvekili Burcu Köksal'ın, Afyonkarahisar'ın Çay ilçesinde 08 Mart 2014 tarihinde yapımına başlanan barajın ne zaman tamamlanacağına ilişkin sorusu ve Tarım ve Orman Bakanı Bekir Pakdemirli’nin cevabı (7/33758)

58.- İstanbul Milletvekili Züleyha Gülüm'ün, CİMER aracılığıyla Orman Genel Müdürlüğünden yapılan bir bilgi ve belge talebine verilen cevaba ilişkin sorusu ve Tarım ve Orman Bakanı Bekir Pakdemirli’nin cevabı (7/33759)

59.- Kayseri Milletvekili İsmail Özdemir'in, pancar alım fiyatlarının açıklanmamasına ve pancar ile nişasta bazlı şeker ithalatına ilişkin sorusu ve Tarım ve Orman Bakanı Bekir Pakdemirli’nin cevabı (7/33760)

60.- Mersin Milletvekili Behiç Çelik'in, Mersin iline yapılması planlanan Sorgun Barajının akıbetine ve bölgedeki üreticilerin su gereksinimine ilişkin sorusu ve Tarım ve Orman Bakanı Bekir Pakdemirli’nin cevabı (7/33761)

61.- Adana Milletvekili Müzeyyen Şevkin'in, Türkiye genelinde ve Adana ilinde sığınmacı olarak bulunan ve mevsimlik tarımla uğraşan yabancı uyruklu kişilere kota uygulaması getirilmesi önerisine ilişkin sorusu ve Tarım ve Orman Bakanı Bekir Pakdemirli’nin cevabı (7/33914)

62.- Adana Milletvekili Müzeyyen Şevkin'in, son 10 yılda Türkiye genelinde ve Adana ilinde meydana gelen anız yangınlarında zarar gören alanlara ve alınan tedbirlere ilişkin sorusu ve Tarım ve Orman Bakanı Bekir Pakdemirli’nin cevabı (7/33916)

63.- Niğde Milletvekili Ömer Fethi Gürer'in, su ürünleri av sezonunun açılmasıyla birlikte Covid-19'a karşı alınan tedbirlere ilişkin sorusu ve Tarım ve Orman Bakanı Bekir Pakdemirli’nin cevabı (7/33918)

64.- Ankara Milletvekili Levent Gök'ün, 2002-2020 yılları arasında tatil beldelerinde terkedilen hayvanlara ilişkin sorusu ve Tarım ve Orman Bakanı Bekir Pakdemirli’nin cevabı (7/33919)

65.- İzmir Milletvekili Mahir Polat'ın, İzmir'in Bergama ilçesinde bulunan Yukarı Kırıklar Göleti'nde yeterli su olmadığı iddiasına ilişkin sorusu ve Tarım ve Orman Bakanı Bekir Pakdemirli’nin cevabı (7/33923)

66.- Manisa Milletvekili Bekir Başevirgen'in, Çıkrıkçı Barajı projesine ilişkin sorusu ve Tarım ve Orman Bakanı Bekir Pakdemirli’nin cevabı (7/33925)

67.- Antalya Milletvekili Çetin Osman Budak'ın, düğün salonu işletmecilerine Covid-19 kapsamında çeşitli ödeme kolaylıkları sağlanması önerisine ilişkin sorusu ve Ticaret Bakanı Ruhsar Pekcan’ın cevabı (7/33927)

68.- İzmir Milletvekili Mahir Polat'ın, Rekabet Kurumu tarafından firmalara yönelik yapılan soruşturmalara ilişkin sorusu ve Ticaret Bakanı Ruhsar Pekcan’ın cevabı (7/33929)

69.- İstanbul Milletvekili Özgür Karabat'ın, İstanbul Havalimanı'na dair bazı verilere ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/33943)

70.- Niğde Milletvekili Ömer Fethi Gürer'in, Venezuela'dan yapılacağı duyurulan peynir ithalatına ilişkin sorusu ve Tarım ve Orman Bakanı Bekir Pakdemirli’nin cevabı (7/34108)

71.- Ordu Milletvekili Mustafa Adıgüzel'in, koronavirüs tedavisi için kullanılan bir ilacın ithalatına dair verilere ilişkin sorusu ve Ticaret Bakanı Ruhsar Pekcan’ın cevabı (7/34118)

13 Ekim 2020 Salı

BİRİNCİ OTURUM

Açılma Saati: 15.00

BAŞKAN: Başkan Vekili Haydar AKAR

KÂTİP ÜYELER: İshak GAZEL (Kütahya), Emine Sare AYDIN (İstanbul)

-----0-----

BAŞKAN – Türkiye Büyük Millet Meclisinin 4’üncü Birleşimini açıyorum. (x)

Toplantı yeter sayısı vardır, görüşmelere başlıyoruz.

Birleşime 15.30’a kadar ara veriyorum.

Kapanma Saati: 15.01

İKİNCİ OTURUM

Açılma Saati: 15.35

BAŞKAN: Başkan Vekili Haydar AKAR

KÂTİP ÜYELER: İshak GAZEL (Kütahya), Emine Sare AYDIN (İstanbul)

-----0-----

BAŞKAN – Sayın milletvekilleri, Türkiye Büyük Millet Meclisinin 4’üncü Birleşiminin İkinci oturumunu açıyorum.

Gündeme geçmeden önce 3 sayın milletvekiline gündem dışı söz vereceğim.

Gündem dışı ilk söz, Cumhuriyet Halk Partisi Genel Başkanı ve Cumhuriyet Halk Partisi Grup Başkanı Sayın Kemal Kılıçdaroğlu’nun (CHP sıralarından ayakta alkışlar)

IV.- GÜNDEM DIŞI KONUŞMALAR

A) Milletvekillerinin Gündem Dışı Konuşmaları

1.- İzmir Milletvekili Kemal Kılıçdaroğlu’nun, adalet kavramına, Anayasa hükümlerinin ve Anayasa Mahkemesi kararlarının bağlayıcılığına ilişkin gündem dışı konuşması

KEMAL KILIÇDAROĞLU (İzmir) – Teşekkür ederim Sayın Başkan.

Değerli milletvekilleri, değerli arkadaşlar; siyasette kavgalar olur, eleştiriler olur, bu eleştirilerin boyutu bazen çok sert de olabilir ama ben inanıyorum bu Parlamentoda görev yapan bütün milletvekili arkadaşlar adaletten yanadır, haktan yanadır, hukuktan yanadır. Birbirimizi yaralayabiliriz ama bir haksızlık olduğu zaman hep birlikte ortak tepki vermek de bizim görevimizdir.

Adalet dediğimiz kavram, dünyanın en soylu kavramıdır. Bütün peygamberler adalet için gelmiştir. İnsanlığın temeli de adalettir, devletin dini de adalettir, devletin temeli de adalettir. Adaletsizlik… Herhangi bir kişi, ırkı, cinsi, mezhebi, inancı ne olursa olsun bir kişi adaletsizlikle karşı karşıya kaldığı zaman ona tepki göstermek de vicdanında adalet terazisi bulunan bizim görevimizdir. Böyle baktığımız zaman Parlamentoya saygınlık kazandırmış oluruz.

Saygın parlamento, adaleti sağlayan bir parlamentodur. Adaleti nasıl sağlayacağız? Adaletin kuralları vardır, o kurallara herkes uyduğu takdirde adalet de gerçekleşmiş olur. Bizim ülkemizin bir Anayasası var, severiz veya sevmeyiz, eleştiririz veya eleştirmeyiz ama bu Anayasa hepimizi bağlar. Bir şekliyle bu Anayasa’nın gereğini hepimiz yerine getirmek zorundayız, aksi hâlde biz hukuk devleti olamayız. Hukuk devleti nedir? Adaleti sağlayan devlettir. Anayasa’nın maddesini okuyayım değerli arkadaşlarım: “Madde 11- Anayasa hükümleri, yasama, yürütme ve yargı organlarını, idare makamlarını ve diğer kuruluş ve kişileri bağlayan temel hukuk kurallarıdır. Kanunlar Anayasaya aykırı olamaz.” Genel kural.

Zaman zaman kanun çıkarıyoruz, Anayasa Mahkemesine de gidiyoruz, Anayasa Mahkemesi iptal ediyor. Biz yürütme organı değil yasama organı olarak Anayasa Mahkemesinin öngördüğü kurala 600 milletvekili uyuyoruz. Evet, Anayasa Mahkemesi dedi ki: “Bu Anayasa’ya aykırı.” ve biz buna uyuyoruz. Biz gücümüzü, meşruiyetimizi nereden alıyoruz? Milletten alıyoruz, vatandaş bize oy veriyor ve biz buraya geliyoruz. Peki, bizi kim denetliyor? Anayasa Mahkemesi denetliyor ve biz Anayasa Mahkemesinin kararına uymak zorunda kalıyoruz ve uyuyoruz da çünkü aksi hâlde hukuk devleti olamayız.

Şimdi, değerli arkadaşlar, yine Anayasa’nın bir başka maddesi, 153’üncü maddesi “Anayasa Mahkemesi kararları Resmî Gazetede hemen yayımlanır ve yasama, yürütme ve yargı organlarını, idare makamlarını, gerçek ve tüzelkişileri bağlar.” Yani sadece yasama organını değil, yürütme organını da idare makamlarını da yargı organlarını da gerçek ve tüzel kişileri de bağlar diyor, buna hepsi uyacak.

Şimdi, Anayasa Mahkemesinin aldığı bir karara yasama organı uyuyor; yasama organı, yaptığı düzenleme Anayasa’ya aykırıysa düzeltiyor ama bir yargı organı, alt yargı organı diyor ki: “Ben Anayasa Mahkemesi kararlarına uymayacağım.”

Değerli arkadaşlarım, üst mahkemenin verdiği bir karara bu Anayasa’ya göre alt mahkeme “Ben bu karara uymayacağım.” diyorsa orada bir sorunumuz var, orada bir çürüme var; bu çürümeye hepimizin müdahale etmesi lazım. Devlet hepimizin devletidir, bayrak hepimizin bayrağıdır, vatan da hepimizin vatanıdır. Ha, farklı düşünebiliriz, farklı görüşlerimiz olabilir ama bir ortak paydamız var; ortak payda millettir. E bu Anayasa, referanduma gitti mi, gitti; referandumda oylandı mı, oylandı; kabul edildi mi, edildi. Beni bağlıyor, Parlamentoyu bağlıyor, Anayasa Mahkemesini bağlıyor ama bir mahkeme “Hayır, ben Anayasa Mahkemesi kararına uymayacağım.” diyor. Tuz kokar arkadaşlar! O zaman vatandaş da der ki: “ Ne vergi istiyorsun benden kardeşim, ben de vergi ödemiyorum. Anayasa Mahkemesi kararına bile uyulmuyorsa ben neden valinin kararına uyacağım, neden kaymakamın kararına uyacağım, neden vergi dairesi müdürünün talebini yerine getireceğim?” Bir kaosa zemin hazırlanır. Burada hepimizin sorumluluğu var, kaosa zemin hazırlamamamız gerekiyor. Dolayısıyla bu bir kavga alanı değildir, bir adalet alanıdır bu.

Adaleti ne diye tanımlıyorlar? Dünyanın bütün bilginleri adaleti tanımlamışlar, adalet üzerine konuşmuşlardır. Bizde de öyle; tarihin derinliklerine baktığınız zaman İslam dünyasının da diğer farklı inanç dünyalarının da âlimleri hep adalet üzerinde durmuşlardır. “Adalet bir kutup yıldızı gibi sabit yerinde durur ama bütün kâinat onun etrafında döner.” demiştir. Kim? Hazreti Mevlâna. Peki, biz adaleti ayaklar altına alan bir karar olduğu zaman sessiz mi kalacağız; iyi oldu mu diyeceğiz; biraz daha vurun mu diyeceğiz; bir kişi haksızlığa uğradığı zaman, uğradığı haksızlığı görmezlikten mi geleceğiz? “Bana dokunmayan yılan bin yaşasın.” anlayışını bu topraklardan atacak mıyız, yoksa bu anlayışın esiri mi olacağız?

Hepimize düşen sorumluluklar var değerli arkadaşlar. Dediğim gibi farklı partileriz, doğru; farklı görüşlerimiz var, doğru; dünya görüşümüz farklı, doğru; belki kimliklerimiz, inançlarımız da farklı, o da doğru ama bir vatanda yaşıyoruz. Burayı cennete çevirmek hepimizin elinde, birlikte yapacağız biz bunu. Bu kürsü halkın kürsüsü. Bu kürsüde oturup rahatlıkla konuşuyoruz, birbirimizi eleştirebiliyoruz ama yeri, zamanı geldiğinde bu Anayasa’ya hepimiz uyuyoruz, kurallara uyuyoruz. Kırmızı ışıkta duruyoruz, başımızda polis bile yok; kırmızı ışık yanar, dururuz çünkü yeşil yanan geçecek. Şimdi biz ne kırmızıyı bıraktık ne yeşili bıraktık ne sarıyı bıraktık, bütün renkleri karıştırdık ve dolayısıyla kuralları, olması gereken kuralları, vatandaşın uyması gereken kuralları hep birlikte uygulamak zorundayız. “Balık baştan kokar.” demişler, niye balığı baştan kokutuyoruz ki?

Parlamento görevini yapıyor mu? Bütün eleştirilerime rağmen Parlamento büyük ölçüde görevini yapar, yapıyor da zaten, yasama organı çıkarıyor kanunlarını. Yasama organının çıkardığı bir yasayı yargı organı “Ben bu yasayı uygulamam.” diyemez. Üç gücün; yasama, yargı ve yürütmenin birbirini denetlemesi lazım. Denetlenmeyen hiçbir güç yoktur. Denetlenmeyen güç zaten güç değildir. Gücün gücünü gösterebilmesi için onun sağlıklı denetlenmesi lazım, mecrasının belirlenmesi lazım. Adaleti dağıtacak olan mahkeme adalet dağıtmıyorsa orada bir sorunumuz var demektir. Anayasa Mahkemesi karar veriyor, “Anayasa Mahkemesi kararına ben uymam.” diyor. Peki, kime gideceğiz o zaman? Kime gideceğiz? “Anayasa Mahkemesinin kararına ben uymuyorum...” Yeniden başlayacağız, sıfırdan, yeniden dava süreçleri mi olacak?

Benim bütün milletvekili arkadaşlarımdan istirhamımdır: Kendi ülkemize, kendi Parlamentomuza, kendi bayrağımıza, en azından eleştirsek dahi kendi Anayasa’mıza sahip çıkalım. Ne demektir yani bir hâkim çıkacak “Ben senin kararına uymuyorum.” diyecek. E, o zaman Anayasa Mahkemesini kapatalım, yargıyı da kapatalım, nasıl olsa herkes bildiğini okuyacak. O zaman bir ülkeye ne egemen olur? Orman kanunları egemen olur. Aklı bir tarafa atmış oluruz; akıl, kural bir tarafa gider, orman kanunları egemen olur. Kimin pazısı kuvvetliyse, kimin elinde silah varsa o güç olarak ortaya çıkar. 21’inci yüzyılın ayıbıdır bu zaten, Orta Çağ karanlığında bunlar vardı. 21’inci yüzyılda akıl var, mantık var, liyakat var, adalet var, adalet arayışı var; bütün bunları yapıyoruz. Adaletsizliğe uğramayan var mı? Çok kişi adaletsizliğe uğramıştır, hepimizin hayatında vardır adaletsizliğe uğradığımız bir an, bir şekliyle, okulda, sınıfta, arkadaşlarda, sokakta, caddede; olabilir ama bir mahkemenin, bir üst mahkemenin kararını bile bile, Anayasa’nın bu açık hükümlerine rağmen “Ben uygulamayacağım.” diyorsa orada tuz kokmuş demektir arkadaşlar ve hepimizin oturup bir vicdan sorgulaması yapması lazım.

BAŞKAN – Sayın Kılıçdaroğlu, toparlayabilir miyiz efendim.

KEMAL KILIÇDAROĞLU (Devamla) – Bağlıyorum Sayın Başkanım.

“Halkın seçtiği bir milletvekilini illa ben hapse atacağım...” Atabilirsiniz, toplumun vicdanı kanayacaksa o zaman, bizim de vicdanımız kanayacak. O zaman biz niye millete gidiyoruz ki? Yarın birisi çıksın “Seçim de yapmayalım; ben söyleyeyim, 500 kişi gelsin, 600 kişi gelsin, biz seçelim, hiç buna da gerek yok.” desin. Dolayısıyla, her birimize düşen, her partiye düşen temel kavramlar vardır, temel hedefler vardır, temel amaçlar vardır. O çerçevede, her hâlükârda, hangi partiden olursak olalım, hangi ilin milletvekili olursak olalım “adalet” denilen kavramı yüceltmek zorundayız ve ben bütün milletvekillerinin bu vicdani kanaati büyüteceklerini düşünüyorum ve hepinize saygılar sunuyorum değerli milletvekilleri. (CHP sıralarından ayakta alkışlar, İYİ PARTİ sıralarından alkışlar)

BAŞKAN – Gündem dışı ikinci söz, Hatay’daki yangınlar hakkında söz isteyen Hatay Milletvekili Sayın Lütfi Kaşıkçıya aittir.

Buyurun Sayın Kaşıkçı. (MHP sıralarından alkışlar)

2.- Hatay Milletvekili Lütfi Kaşıkçı’nın, Hatay ilinde yaşanan orman yangınlarına ilişkin gündem dışı konuşması

LÜTFİ KAŞIKÇI (Hatay) - Sayın Başkan, değerli milletvekilleri; geçtiğimiz cuma günü Hatay’ın Belen ilçesinde başlayan ve iki gün boyunca İskenderun ve Arsuz ilçelerine sıçrayarak yüzlerce hektar alanı kül eden orman yangını ile ilgili olarak Milliyetçi Hareket Partisi Grubu adına gündem dışı söz almış bulunmaktayım. Yüce heyetinizi saygıyla selamlıyorum.

Değerli milletvekilleri, bilindiği üzere Hatay’ın Belen ilçesine bağlı Sarımazı Mahallesi’nde geçtiğimiz cuma günü saat 10.30 sularında ormanlık alanda çıkan, daha doğrusu çıkartılan yangın rüzgârın da etkisiyle yerleşim yerlerine sıçramıştır. Ardından İskenderun ve Arsuz’a kadar yayılmıştır. Evleri yanan ve riskli bölgede oturan binlerce vatandaşımız bulundukları meskûn mahallerden emniyet içinde tahliye edilmiştir. Yüreğimizi ağzımıza getiren, duyan ve gören herkesi korkuya sevk eden felaket yöre insanımızı ve doğa güzelliklerini vahim ölçüde etkilemiştir. Bu vesileyle başta yangından etkilenen hemşehrilerimiz olmak üzere tüm Hataylı hemşehrilerimize geçmiş olsun dileklerimi sunuyorum. Korku dolu iki günü birbirimize destek olarak atlattığımız bu süreçte duaları ve destekleriyle varlıklarını bizlere hissettiren büyük Türk milletine de ayrıca Hatay halkı adına şükranlarımızı sunuyoruz.

Yangının başlamasından bitimine kadar devletimizin tüm gücünü seferber eden başta Sayın Valimiz olmak üzere, Orman teşkilatının kahraman personeline, itfaiye çalışanlarımıza, AFAD çalışanlarına minnet ve şükranlarımızı sunuyorum.

Yangın bittikten hemen sonra ilimize gelerek bizlere destek veren Sayın Tarım Bakanımıza ve İçişleri Bakanımıza da ayrıca teşekkür ediyorum. Bir teşekkür de bu yangın sırasında ilimizdeki gelişmeleri yakinen takip edip, Mevlüt Karakaya başkanlığında bir heyet kurup, ilimize gönderip bizlere destek olan Milliyetçi Hareket Partisi Sayın Genel Başkanımız Devlet Bahçeli Bey’e. O gece yaşadığım bir olay var, olayı sizlerle paylaşıp birkaç arkadaşımız var, onlara da buradan ayrıca teşekkür etmek istiyorum. Gece saat üç sularında Belen ilçemize bağlı Fatih Mahallesi’nde Petek Sitesi dediğimiz bir site var -yaklaşık 300-400 konutlu bir site- buraya yangın 10 metre kadar yaklaşmıştı. O gece bizler de oradaydık, on metrelerce yükseklikteki yangın o sitelere ulaşmasın diye itfaiye hortumunu eline alıp o yangının içerisine atlayan Belen Belediye Başkanımıza, AK PARTİ Milletvekili Sayın Abdulkadir Özel Bey’e, yine Seyfullah Gürbüz Bey’e, Cihan Akyürekoğlu Bey’e, Hasan Güccük ve Ömer Yücel Bey’e huzurlarınızda çok teşekkür ediyorum.

Değerli milletvekilleri, şüphesiz Türkiye Cumhuriyeti devleti güçlü ve muktedirdir, neresi yanmışsa, nereleri yakılmışsa ümidimiz eskisinden daha da yeşile kavuşmasıdır. İnanıyoruz ki bütün imkânlar seferber edilerek facianın yaraları sarılacak, zarar ve ziyanlar gecikmeye mahal bırakılmadan telafi edilecektir.

Hiç şüphesiz yanan ormanlarımız kadar içimizi yakan bir diğer husus da yangına paralel olarak sosyal medyada kendilerine “ateşin çocukları” ismini veren soysuz ve alçak bir grubun yapmış olduğu paylaşımlardır. Fakat bildiğimiz bir şey varsa o da şudur: Bunlar iblisin çocukları, ihanetin çakallarıdır. (MHP ve AK PARTİ sıralarından alkışlar) Kimin çocukları oldukları esasen meçhul olan bu şerefsizlerin en kısa sürede yakalanıp yaktıkları kadar yakılmaları, dahası yaptıkları bu eylemlerden dolayı hesaba çekilmeleri en acil hukuk ihtiyacıdır.

Kahramanlarımız vatan ve millet sevgisiyle dolu göğüslerini yanan ateşe siper ederken sosyal medyada âdeta yeni bir terör dalgası estirerek Türk milletine ve onun değerlerine saldıran, bu yangını üstelenen bölücü örgüt menşeli hesapların da defteri dürülerek hak ettikleri cevap başta Hataylılar olmak üzere Türk milletinin her bir ferdi tarafından yüzlerine çarpılacaktır.

Değerli milletvekilleri, yangının seyri Sayın Bakanımızın da ifadesiyle bir sabotaj ihtimalini kuvvetli bir şekilde düşündürmektedir. Devletimizin bu konuda araştırmaları sürmektedir ancak Hataylılar da sosyal medyada kendilerine yapılan bu saldırıyı cevapsız bırakmamıştır.

(Mikrofon otomatik cihaz tarafından kapatıldı)

BAŞKAN – Devam edin.

LÜTFİ KAŞIKÇI (Devamla) – Bizler, dün İskenderun Cumhuriyet Başsavcılığına tespit ettiğimiz hesaplarla ilgili olarak bir suç duyurusunda bulunduk. Bu sosyal medya saldırıları birkaç ay önce tartışılan ve yüce Meclisin oylarıyla kanunlaşan sosyal medya yasasının önemini bir kez daha ortaya koymuştur.

Elbette orman yangınlarını önlemek hususunda gerekli önlemler alınmalı ve başlayan orman yangınlarına süratle müdahale edilmelidir. Kasıt şüphesi taşıyan yangınlarla ilgili soruşturmalar titizlikle yürütülmeli ve varsa suçlular adalet önüne çıkarılmalıdır. Ancak tüm bunlar yapılırken sosyal medyada meydanı boş zannederek Türk milletinin değerlerine yazılı ve sözlü saldırılarda bulunanlar da ısrarla takip edilmeli ve en az suçu işleyenler kadar ceza almaları sağlanmalıdır. En azından erişimleri engellenmek suretiyle milletimizi tahrik ve kışkırtmalarının önüne muhakkak geçilmelidir.

Ayrıca, yangın devam ederken ısrarla yanan yerler ve maden ocakları arasında bir ilişki kurmayı zorlayan ve olası bir sabotaj eylemi karşısında hedef şaşırtan basın-yayın organlarına da kesinlikle dikkat edilmelidir.

(Mikrofon otomatik cihaz tarafından kapatıldı)

LÜTFİ KAŞIKÇI (Devamla) – Değerli milletvekilleri, ormanlarımızın korunması hem ülkemiz hem de dünyamız için büyük önem taşımaktadır. Yurdumuzun da içinde yer aldığı iklim kuşağının orman yetiştirmeye çok elverişli olmaması, tahrip olan ekosistemin yeniden orman yetiştirmeye hazır duruma gelmesinin zaman alması, topoğrafik yapımızın bozulmaya yatkın olması mevcut ormanlarımızın korunmasının önemini daha da arttırmaktadır.

Unutmayalım ki ormanlar gerek sağladıkları faydalar gerek yok olduklarında ortaya çıkan sonuçlar itibarıyla sadece ülkemiz için değil insanlık için de son derece önemli varlıklardır.

Son olarak şunu ifade etmek isterim ki Tayfur Sökmen’in memleketini, Mustafa Kemal Atatürk’ün emaneti olan Hatay’ı hiçbir güç karıştıramayacaktır.

Yüce heyetinizi saygıyla selamlıyorum. (MHP, AK PARTİ ve İYİ PARTİ sıralarından alkışlar)

BAŞKAN – Gündem dışı üçüncü söz, Türkiye’de ve özellikle Hatay’da son dönemde ortaya çıkan orman yangınları hakkında söz isteyen Hatay Milletvekili Sayın Hüseyin Yayman’a aittir.

Buyurun Sayın Yayman. (AK PARTİ sıralarından alkışlar)

3.- Hatay Milletvekili Hüseyin Yayman’ın, Hatay ilinde yaşanan orman yangınlarına ilişkin gündem dışı konuşması

HÜSEYİN YAYMAN (Hatay) – Sayın Başkan, değerli milletvekilleri; Gazi Meclisimizi ve ekranları başındaki başta Hataylı hemşehrilerimiz olmak üzere yüce Türk milletini saygıyla sevgiyle selamlıyorum.

Sayın Başkanım, size de yeni yasama döneminde başarılar diliyorum.

Bütün Türkiye’yi etkisi altına alan, farklı coğrafyalarda ortaya çıkan yangınlar için bütün hemşehrilerimize, bütün vilayetlerimize geçmiş olsun dileklerimizi iletiyorum. Hatay Samandağ’da başlayan, Antakya’ya kadar uzanan, Belen’den Arsuz’a kadar devam eden, Pozantı’da, Kozan’da, Andırın’da, Kahramanmaraş’ta, Osmaniye’de, Trabzon’da, Ege’deki bütün orman yangınlarında hayatını kaybeden, yaban hayatında yok olan bütün varlıklara, canlılara üzüntümüz gerçekten sonsuzdur. Ağaçlarımızın yanması gerçekten yeri doldurulamayacak büyük bir boşluk yaratmıştır ama burada sözlerimin başında Cumhurbaşkanımız Recep Tayyip Erdoğan’ın talimatıyla 5 Eylüldeki orman yangınına gelip doksan üç saat boyunca Hatay’da bulunan ve karavanda kalarak yangının söndürülmesini baştan sona takip eden Tarım ve Orman Bakanımız Bekir Pakdemirli’ye, dünkü Belen yangınından sonra yine Cumhurbaşkanımızın talimatlarıyla gelip acımızı paylaşan Sayın İçişleri Bakanımız Süleyman Soylu’ya, bizi uzaktan yakından arayan bütün dostlarımıza, milletimize şükranlarımızı sunuyoruz; onların desteği, onların duası bizim için güç olmuştur.

Sayın Başkan, değerli milletvekilleri; orman yangınları sadece ülkemizi değil, dünyayı da etkilemektedir. Brezilya’dan Amerika’ya, Amerika Birleşik Devletleri’nden Avustralya’ya kadar pek çok bölgede aylarca süren, günlerce süren, milyonlarca hektar alanı yakan orman yangınları yaşanmıştır. Bizim Hatay’ımızda da önce Samandağ’da Seldiren ve Yeniköy’de başlayan, Hezendüzü’nü etkisi altına alan, daha sonra, geçen hafta da yine Belen’de başlayan ve bizim Kışlak, yine Nergizlik Mahallelerimizi, İssume’yi, Belen’i etkisi altına alan, Karahüseyinli Mahallemizi etkisi altına alan orman yangınında çok şükür Allah’a ki bir vatandaşımızın dahi burnu kanamamıştır, bir vatandaşımızın dahi canına zarar gelmemiştir; bu, çok çok önemli bir gelişmedir.

Yine, Çevre ve Şehircilik Bakanlığımızın, Tarım ve Orman Bakanlığımızın ve AFAD yetkililerinin çalışmaları devam etmektedir. Bu bölgedeki hasar tespiti bir an önce yapılacak ve vatandaşlarımızın -can kaybı olmadı- mal kayıpları bir an önce yerine getirilecektir.

Sayın Başkan, değerli milletvekilleri; burada şunun altını çizmemiz lazım: Bu yanan bölgeyle ilgili pek çok spekülasyon yapılmaktadır. Yangının en başından beri Sayın Valimizle, yine Hacı Bayram Türkoğlu Vekilimizle, Abdulkadir Özel Vekilimizle, yine Sabahat Özgürsoy Çelik, Hüseyin Şanverdi Vekillerimizle, il başkanımız ve teşkilatımız, Orman teşkilatı, belediyelerimiz, güvenlik kuvvetlerimiz, yine pek çok insanımız, hepsinden önemlisi çok değerli vatandaşlarımızın seferberlik duygusuyla, cansiparane çalışmalarıyla, çok şükür Allah’a, bu yangınlar kontrol altına alınmıştır.

Maalesef, Hatay’da bir şer çetesi, şebekesi sürekli buradaki o yanan ormanlarla ilgili spekülasyonlar yapmaktadır. Sayın Bakanımızın açıklamasına rağmen, burada, art niyetli insanlar, karanlık atmosferde kendilerine bir yol bulmaya çalışmaktadır, yine bulanık suda balık avlamaya çalışmaktadır.

Türkiye Büyük Millet Meclisi kürsüsünden bir kez daha sesleniyoruz: Yanan ormanlar devletimizin anayasal güvencesi altındadır. Bütün alanlar yeniden ağaçlandırılacaktır ve bu alanların hiçbir şekilde maden ocağına tahsisine, bu alanların hiçbir şekilde tarım alanı olarak kullanılmasına, yapılaşmasına asla müsaade edilmeyecektir. Bu konuda, bugün Sayın Tarım ve Orman Bakanımız Bekir Pakdemirli Bey’in yaptığı bir açıklama var, bunun da ben çok çok önemli olduğunu düşünüyorum. Sayın Bakanımızın söylediği husus şudur: “Hatay’da yanan orman alanlarının bir metrekaresi dahi yapılaşmaya açılmayacaktır ve bütün bu alan baştan sona ağaçlandırılacaktır.” (AK PARTİ sıralarından alkışlar)

Sayın Başkan, değerli milletvekilleri; Belen’deki yangının başlamasından itibaren bütün Türkiye’nin tek yürek olup “Ciğerlerimiz yanıyor.” anlayışı içerisinde Hatay’a sahip çıkması konusunda sivil toplum kuruluşlarımızdan spor camiasına, vatandaşlarımızdan bütün milletimize şükranlarımızı sunuyoruz.

(Mikrofon otomatik cihaz tarafından kapatıldı)

BAŞKAN – Buyurun.

HÜSEYİN YAYMAN (Devamla) – Onların bu desteği olmasa biz, belki bu motivasyonla, yangınların sönmesi konusunda bu kadar cansiparane çalışamayacaktık.

Yine, Sayın Tarım ve Orman Bakanımızın talimatları doğrultusunda, 11 Kasımda Hatay’ımızda, bu bölgede ağaçlandırma faaliyeti başlayacaktır. Geçen sene içerisinde sadece Hatay’ımıza 1 milyon 333 bin adet fidan dikilmiştir; bu, gerçekten Geleceğe Nefes Ol Kampanyası doğrultusunda, hepimizi çok çok gururlandıran, hepimizi mutlu eden bir durumdur. Biz, Hatay’da “Söz konusu Hatay ise gerisi teferruattır.” diyerek bu yaraların sarılması konusunda bütün siyasetçiler olarak el birliğiyle çalışıyoruz ve buradan, Türkiye Büyük Millet Meclisinden bu şer çetesine sesleniyoruz: Siz ne derseniz deyin, kimin çocuğuysanız çocuğu olun, biz Allah’a şükür bu aziz milletin, Türk milletinin çocuğu olmaktan gurur duyuyoruz ve size en büyük cevabı milletimiz verecektir. (AK PARTİ sıralarından alkışlar)

(Mikrofon otomatik cihaz tarafından kapatıldı)

BAŞKAN – Buyurun.

HÜSEYİN YAYMAN (Devamla) – Sayın Başkanım, müsamahanız için teşekkür ediyorum, nezaketinize teşekkür ediyorum. Bu konu önemlidir çünkü gerçekten orman yangını üstünden ülkemizi karıştırmak isteyenler, Hatay’ın medeniyetler coğrafyasını, medeniyetler beşiğini karıştırmak isteyenler gerçekten hak ettikleri cevabı milletimizden alacaktır. Biraz önce Cumhur İttifakı’mızın çok değerli milletvekili Sayın Lütfi Kaşıkçı kardeşim konuştu. Gerçekten, biz bu konuşmaların altına imza atıyoruz, o, benim konuşmamın altına imza atıyor, ben, onun konuşmasının altına imza atıyorum. Burada, aslında Cumhuriyet Halk Partili milletvekilimiz de konuşacaktı ve bu şer çetesine karşı biz, yekvücut olarak gerçekten Hatay -Mustafa Kemal Atatürk’ün dediği gibi- benim şahsi meselemdir. Hatay, bir devlet olmak yerine bu ülkenin bir vilayeti olmayı tercih eden Tayfur Sökmenlerin mirasıdır ve bu konuda baştan sona bize destek olan Sayın Cumhurbaşkanımıza, bizleri arayan, soran ve bu konuları yakından takip eden Sayın Cumhurbaşkanımıza, bakanlarımıza sizlerin huzurunda bir kez daha şükranlarımızı sunuyor, hepinizi saygıyla selamlıyorum. (AK PARTİ sıralarından “Bravo” sesleri, alkışlar)

BAŞKAN – Teşekkür ediyorum.

ÖZGÜR ÖZEL (Manisa) – Sayın Başkanım…

BAŞKAN – İzin verir misiniz, bir dakika…

V.- OTURUM BAŞKANLARININ KONUŞMALARI

1.- Oturum Başkanı TBMM Başkan Vekili Haydar Akar’ın, Hatay ilinde yaşanan orman yangınları nedeniyle Hataylılara geçmiş olsun dileğinde bulunduğuna, ormanlara ve her türlü canlıya zarar verenleri lanetlediğine, 13 Ekim Ankara’nın başkent oluşunun 97’nci yıl dönümünü kutladığına ilişkin konuşması

BAŞKAN – Sayın milletvekilleri, evet, Hatay’ı ben de çok önemsiyorum hepinizin olduğu gibi, ben de bir iki şey söylemek istiyorum: Zengin bir kültür birikimine sahip, ezan, çan ve hazan sesinin birbirine karıştığı; Müslüman, Hristiyan, Musevi gibi farklı dine inananların barış, sevgi ve kardeşlik içerisinde yaşayabildiği, hoşgörünün başkenti olarak adlandırılan ve dünyaya örnek bir kent olan Hatay’ımızda belirli aralıklarla meydana gelen yangınlar, bu kardeşlikten rahatsız olan bazı vatansızların olduğunu aklımıza getirmektedir. Bu beyhude çabalar her ne kadar kardeşliğe ve birliğimize zarar veremeyecek olsa da ülkemizin birçok yerinde çıkan yangınlarla aynı amaçta olmadığı anlaşılmaktadır. Orman yangınlarının caydırıcılığı hususunda gerekli kanuni düzenlemeleri yapmak Türkiye Büyük Millet Meclisi olarak hepimizin sorumluluğu olup ayrıca bunları önlemek ve gerekli tedbirleri almak yürütmenin görevidir. Hatay’ımızda yaşayan her bir vatandaşımıza ayrı ayrı geçmiş olsun dileklerimi iletiyor, amaç ne olursa olsun ormanlarımıza ve her türlü canlıya zarar verenleri lanetliyorum.

Bugün Kurtuluş Savaşı’mızın karargâhı, Türkiye’nin kalbi Ankara’nın başkent oluşunun 97’nci yıl dönümü. Bu vesileyle, başta Gazi Mustafa Kemal Atatürk olmak üzere tüm kahramanlarımızı rahmet ve minnetle anıyor, Ankara’nın başkent oluşunun 97’nci yılını kutluyorum. (CHP sıralarından alkışlar)

Buyurun Özgür Bey.

VI.- AÇIKLAMALAR

1.- Manisa Milletvekili Özgür Özel’in, bir alt mahkemenin Anayasa Mahkemesi kararını tanımadığını ilan etmesiyle olağanüstü bir gün yaşandığına ve bu durumun değerlendirilebilmesi için Genel Kurulun ara vermesini talep ettiklerine ilişkin açıklaması

ÖZGÜR ÖZEL (Manisa) – Sayın Başkan, olağanüstü bir gün yaşıyoruz, Türkiye’de Anayasa’nın âdeta askıya alındığı olağanüstü bir gün yaşıyoruz. Elbette, Türkiye’nin bir anayasasızlaştırma süreci içinde olduğunu söylüyoruz, bu konuda çok kuvvetli emareler devam ediyor ama bugün bir kilometre daha aşılmış durumda ve bir alt mahkeme Anayasa Mahkemesi kararını tanımadığını ilan etti. Bu olağanüstü durumda, Mecliste çok nadir olan bir şekilde Sayın Genel Başkanımız geldiler ve gündem dışı konuşmada bu konuyla ilgili değerlendirmelerde bulundular. Diğer grupların Sayın Grup Başkan Vekilleriyle de ben temas ettim ve size de talebimizi dile getiriyorum. Kısa bir ara talep ediyoruz ve grubumuzun, diğer Grup Başkan Vekillerinden içinde bulunduğumuz durumu değerlendirmek üzere bir talebi olacaktır, onu iletmek üzere sizin Başkanlığınızda kısa bir toplantı talebimiz var efendim.

BAŞKAN – Teşekkür ediyorum Sayın Özel.

Başka söz isteyen Grup Başkan Vekili var mı?

BÜLENT TURAN (Çanakkale) - Evet.

BAŞKAN – Buyurun Sayın Turan.

2.- Çanakkale Milletvekili Bülent Turan’ın, Manisa Milletvekili Özgür Özel’in yaptığı açıklamasındaki bazı ifadelerine ve Genel Kurul çalışmalarına ara vermek yerine yasama faaliyetlerine yoğunlaşacak usullerin öne çıkarılması gerektiğine ilişkin açıklaması

BÜLENT TURAN (Çanakkale) - Sayın Başkan, değerli arkadaşlar; öncelikle partiler arasında sürekli bu tarz taleplere nezaket gereği uyulur ve ara verilir. Ara vermede bir sorun yok; verelim, çayımızı içelim, dertleşelim, konuşalım meselelerimizi. Ancak bu konuda, az önce Sayın Genel Başkanın konuşmasında da yine, Genel Başkanlara olan nezaketimizden dolayı cevap vermeyi asla doğru bulmadık ama Özgür Bey konuyu tekrar açınca tekrar değerlendirmek istedik.

Bu konu önemli bir konu, kabul ediyorum ancak bu konuda, Anayasa Mahkemesinin bu ülkenin bir mahkemesi olduğu kadar, Yargıtayın da diğer mahkemelerin de ağır cezanın da bu ülkenin bir mahkemesi olduğunu bilerek karar vermekte fayda olduğunun kanaatindeyim. Bir yargıya ilişkin sıkıntı yaşanıyor, süreç yaşanıyor. Bu yargının meselesi büyük oranda. O yüzden Meclisi bugün geç açtık, şimdi ara verelim, hepsi kabul ama sadece gündemimizi bu diye düşünürsek başka bir hataya başlamış oluruz. Biz yasama faaliyetleri için buradayız. Konulara ilişkin kanaatlerimizi, görüşlerimizi kürsüden aktarırız, bunları eleştiririz hatta daha öte söylüyorum, bu tarz yargı krizlerinde, her krizde Meclisin kanaati önemli olduğundan dolayı, CHP başta olmak üzere tüm partilerin konuya ilişkin yasa teklifleri, hatta daha öteye gidiyorum, Anayasa değişikliği talepleri varsa onları da değerlendiririz ama bunun yolu geç başlamak, ara vermek tarzı usuller değil, tam aksine yasama faaliyetlerine daha yoğunlaşacak usulleri öne çıkarmaktır diye düşünüyorum Sayın Başkanım.

BAŞKAN – Teşekkür ediyorum.

Sayın Grup Başkan Vekillerim, yasama faaliyetlerini daha hızlı ve düzgün götürebilmek için bu konunun da bir şekilde sonuçlanması gerektiğini düşünüyorum çünkü ilerleyen zamanda sürekli gündeme gelecektir Genel Kurulda.

İzninizle birleşime bir on dakika ara vereyim, Grup Başkan Vekillerimizi arkaya çağıralım, bundan sonraki yasama görüşmelerini daha, böyle, verimli bir şekilde yapalım diyorum.

Birleşime on dakika ara veriyorum.

Kapanma Saati: 16.08

ÜÇÜNCÜ OTURUM

Açılma Saati: 16.21

BAŞKAN: Başkan Vekili Haydar AKAR

KÂTİP ÜYELER: İshak GAZEL (Kütahya), Emine Sare AYDIN (İstanbul)

-----0-----

BAŞKAN – Sayın milletvekilleri, Türkiye Büyük Millet Meclisinin 4’üncü Birleşiminin Üçüncü oturumunu açıyorum.

Sayın milletvekilleri, şimdi sisteme giren ilk 20 milletvekiline yerinden birer dakika söz vereceğim.

Sayın Arık? Herhâlde yok.

Sayın Kasap…

3.- Kütahya Milletvekili Ali Fazıl Kasap’ın, Kütahya ili Osmangazi Mahallesi’nde kentsel dönüşüm nedeniyle yaşanılan mağduriyete ilişkin açıklaması

ALİ FAZIL KASAP (Kütahya) – Teşekkürler Sayın Başkan.

Kütahya’da yaklaşık 5 bin kişinin yaşadığı Osmangazi Mahallesi kentsel dönüşüm kurbanı oldu. Osmangazi Mahallesi’nde yaşayan vatandaşlarımız yerinde dönüşüm istiyorlar. Kentsel dönüşüm kararı alanlar, mahalle sakinlerini zorlayarak bu bölgeden çıkmasını istiyorlar, adaletsizlik uygulanıyor. Mahallede yaklaşık üç aydır internet yok.

Buradan soruyorum: İnsanları haksız ve hukuksuz bir şekilde evlerinden etmek hangi vicdana sığar? Kentsel dönüşüm uygulamasında hak ve özgürlüklerin korunması gerekirken bu yapılan uygulama hukuksuzluğun bir sonucudur. Hukuksuzluk Türkiye’de her alanda ortaya çıkıyor. Tuzun koktuğu, Anayasa Mahkemesi kararlarının bile uygulanmadığı bir ülkede yaşıyoruz. Adalet bir gün hepimize gerekli olacak. Yine, adalet, adalet, adalet diyoruz.

Teşekkürler Sayın Başkan.

BAŞKAN – Sayın Çepni…

4.- İzmir Milletvekili Murat Çepni’nin, gözaltı ve tutuklamaların iktidarın yönetme biçimi olduğuna ilişkin açıklaması

MURAT ÇEPNİ (İzmir) – Teşekkürler Başkan.

Gözaltı ve tutuklamalar iktidarın yönetme biçimi olmuş durumda. Bu zor aygıtlarını çıkartın, geriye üçüncü sınıf bir aile şirketi kalıyor. Partimiz bileşenlerinden Ezilenlerin Sosyalist Partisi de neredeyse her hafta, her ay yeni bir komplo operasyonuna maruz kalıyor. Eş başkanları, yöneticileri, üyeleri gözaltına alınıyor, tutuklanıyor. ESP kapitalizme, emperyalizme, faşizme ve her türden gericiliğe karşı devrim ve sosyalizm mücadelesini program edinmiş bir parti olarak bu saldırılardan elbette güçlenerek çıkacaktır. HDP ve tüm demokrasi güçleri hak ve hakikat mücadelesinde gücünü milyonlardan, saldıranlar da gücünü bir avuç sermaye patronundan alırlar. HDP ve bileşenleri olarak bir kez daha yanıtımız “Umut dimdik ayakta.” diyerek, örgütlenerek mücadeleyi yükseltmek olacaktır.

BAŞKAN – Sayın Kayışoğlu…

5.- Bursa Milletvekili Nurhayat Altaca Kayışoğlu’nun, İstanbul 14. Ağır Ceza Mahkemesinin Anayasa Mahkemesinin Enis Berberoğlu’yla ilgili kararını yok saymasına ilişkin açıklaması

NURHAYAT ALTACA KAYIŞOĞLU (Bursa) – Teşekkür ediyorum Sayın Başkan.

Ülkemizde, maalesef insan hakları ihlalleri çok yoğun olarak gerçekleştiği için, Avrupa İnsan Hakları Mahkemesinden aleyhimize çok karar çıktığı için, Adalet ve Kalkınma Partisi Anayasa Mahkemesine bireysel başvuru hakkı getirdi, bununla da bugüne kadar gurur duydu, övündü. Anayasa Mahkemesine yapılan başvurular da maalesef çoğaldı, insan hakları ihlalleri çünkü gün geçtikçe artıyor. Bunlardan birisi de Milletvekilimiz Sayın Enis Berberoğlu’nun yaptığı başvuruydu ve Anayasa Mahkemesi bir ihlal kararı verdi fakat alt mahkeme, en üst mahkeme olan Anayasa Mahkemesinin kararını tanımadığını açıkladı kararında. Bu, hakikaten hukukçu olarak çok büyük bir hayal kırıklığına uğrattı beni ve bütün yurttaşlarımızı. O zaman, bu, bir infaz memuruna da o alt mahkemenin verdiği hükümleri uygulamama hakkı tanır mı acaba?

(Mikrofon otomatik cihaz tarafından kapatıldı)

BAŞKAN – Sayın Aydın…

6.- Bursa Milletvekili Erkan Aydın’ın, İstanbul 14. Ağır Ceza Mahkemesinin Anayasa Mahkemesinin Enis Berberoğlu’yla ilgili kararını yok saymasına ilişkin açıklaması

ERKAN AYDIN (Bursa) – Teşekkür ederim Sayın Başkanım.

Aslında, bugün eczacılıkla ilgili bir konuda konuşmayı planlıyordum ancak ülkemizde gündem o kadar hızlı ilerliyor ki sabahtan öğleye, öğleden akşama gündem değişiyor. Tam grup toplantımızı yaparken 14. Ağır Ceza Mahkemesi bir karar verdi ve üst mahkeme olan Anayasa Mahkemesinin Enis Berberoğlu’yla ilgili yeniden yargılanma kararını yok saydı ve bu kararın üzerine bir hukuk garabeti yarattı.

Ülkede adaleti öldürürseniz devletin öleceği, devlet ölürse de ülkenin yok olacağı gerçeği varken ve birilerinin “Anayasa Mahkemesi kapatılsın, Sayıştay raporları yok sayılsın, hatta Sayıştay kapatılsın.” dediği bir dönemde, sanırım yukarıdan gelen talimatlarla da alt bir mahkeme en üst mahkemenin kararını yok sayarak yeniden yargılanma talebini reddediyor. Bu hukuksuzluk bir gün gelir herkesi vurur diyorum ve herkesi hukuka davet ediyorum.

BAŞKAN – Sayın Aydemir…

7.- Erzurum Milletvekili İbrahim Aydemir’in, Erzurum ili Olur ve Karaçoban ilçelerinde altın rezervleri bulunması nedeniyle dadaşlar olarak Enerji ve Tabii Kaynaklar Bakanlığı ile yatırımcılara minnettar olduklarına ilişkin açıklaması

İBRAHİM AYDEMİR (Erzurum) – Başkanım, Olur ve Karaçoban Erzurum’un 2 nadide ilçesi; Ahmet Yesevi Hazretlerinin közünün düştüğü bereket yüklü mekânlar; insanları munis, insanları halis; güzele açılan her kapıya onay veren yapıdalar. Her 2 ilçenin fiziki yapıları ise tek kelimeyle mükemmel; biri kuzeyimizde, diğeri güneyde. Bu 2 eşsiz yerde Allah vergisi altın yatakları açığa çıktı. Olur ilçemizde on yıllık çalışmalar sonrası bulunan altından ekonomimize 400 milyon dolarlık katkı bekleniyor. Karaçoban’daki sahalarda ise tonda 2 grama yakın altının olduğu tespit edildi. Bu durum, Erzurum’un taşı toprağı altın olduğu gerçeğini de netleştirdi. Önümüzdeki zamanlar on binlerce istihdama ve milyarlarla ifade bulunan kaynakların ülke ekonomisine aktarımına gebe. Dadaşlar olarak çalışmaları yapan ve kolaylaştıran Enerji Bakanlığımıza ve yatırımcılara minnettarız.

BAŞKAN – Sayın Ataş…

8.- Kayseri Milletvekili Dursun Ataş’ın, 696 sayılı KHK’yle taşerondan devlet kadrolarına veya kamuya ait şirketlere işçi statüsünde geçiş yapan işçilerin mağduriyetinin giderilmesi gerektiğine ilişkin açıklaması

DURSUN ATAŞ (Kayseri) – Teşekkürler Sayın Başkan.

20/11/2017 tarihli 696 sayılı KHK’yle, kamuda taşeron yöntemiyle çalışan 900 bin işçi devlet kadrolarına veya kamuya ait şirketlere işçi statüsünde geçiş yapmıştır. Bu düzenlemeyle, geçiş yapan işçilerin ücretleri 31/10/2020 tarihine kadar altı ayda bir sadece yüzde 4 zam gelecek şekilde belirlenmiştir. Geçen üç yıl içerisinde bu kardeşlerimizin maaşları asgari ücretin bile altında kalmıştır. Ekonomik olarak zor duruma düşen işçi kardeşlerimizin maaşları pandemiyle birlikte iyice erimiştir. Sendikalar ile kamu arasında personel ücretlerine gelecek artışların görüşmeleri devam etmektedir.

Bu kapsamda, uzun zamandır geçim sıkıntısı çeken işçilerimize gereken zamlar yapılmalı, düzenlemeden itibaren geçen üç yılın enflasyon farkları da göz önünde bulundurularak mağduriyetlerinin giderilmesi gerekir diyor, Genel Kurulu saygıyla selamlıyorum.

BAŞKAN – Sayın Köksal…

9.- Afyonkarahisar Milletvekili Burcu Köksal’ın, İstanbul 14. Ağır Ceza Mahkemesinin Anayasa Mahkemesinin Enis Berberoğlu’yla ilgili kararını yok saymasına ilişkin açıklaması

BURCU KÖKSAL (Afyonkarahisar) – Sayın Başkan, yerel mahkemenin Anayasa Mahkemesinin Enis Berberoğlu hakkında verdiği yeniden yargılanma kararını tanımaması bir hukuk skandalıdır. Alt mahkemenin üst mahkeme tarafından verilen bir kararı tanımadığı bir ülkede hukukun üstünlüğünden, yargı bağımsızlığından ve hukuk güvenliğinden söz edilemez. Yerel mahkemenin Anayasa Mahkemesince verilen kararı tanımaması, tabiri caizse muhtarın valinin kararını tanımaması gibidir. Kimse alt mahkemenin verdiği bu kararın sadece yargıyı ilgilendirdiğinden bahsetmesin, verilen bu karar siyasaldır.

Bizler hukukçu olarak biliyoruz ki hukuk fakültesine girdiğimizde ilk öğrendiğimiz şey hukuk düzeni piramididir. Şimdi, kafasına göre bu piramidi yok sayarak Anayasa’yı açıkça ihlal edenlere ve kendilerini hukukçu olarak nitelendirenlere yazıklar olsun. (CHP sıralarından alkışlar)

BAŞKAN – Sayın Özdemir…

10.- İstanbul Milletvekili Sibel Özdemir’in, İstanbul 14. Ağır Ceza Mahkemesinin Anayasa Mahkemesinin Enis Berberoğlu’yla ilgili kararını yok saymasına ilişkin açıklaması

SİBEL ÖZDEMİR (İstanbul) – Sayın Başkan, değerli milletvekilleri; Anayasa Mahkemesi, İstanbul Milletvekilimiz Enis Berberoğlu’nun milletvekilliğinin hukuksuzca düşürüldüğüne, yeniden yargılanmasına karar vermişti. Ancak bugün bir yerel mahkeme, en yüksek mahkeme olan Anayasa Mahkemesinin kararını tanımayarak Sayın Berberoğlu’nun yeniden yargılanmasına yer olmadığı kararıyla, ülkemizde Anayasa’nın askıya alındığını, Anayasa Mahkemesinin tanınmadığını ve kararının uygulanmadığını açıkça ortaya koymuştur.

Hukuk devletinin olmazsa olmazı olan bağımsız üst kurumların varlığının tartışılması, tanınmaması ülkemizi çok büyük felaketlere sürükleyecektir. Bu durum, bir milletvekilinin vekilliğinin düşürülmesinin çok ötesinde, ülkemizde Anayasa’yı, hukuk devletini, bağımsız kurumları yok eden, yok sayan anlayışın en somut sonucudur.

Parlamento olarak, tüm milletvekilleri olarak varlığımızın teminatı olan Anayasa’mıza ve adalete hep birlikte sahip çıkma çağrısında bulunuyorum.

BAŞKAN – Sayın Tutdere…

11.- Adıyaman Milletvekili Abdurrahman Tutdere’nin, İstanbul 14. Ağır Ceza Mahkemesinin Anayasa Mahkemesinin Enis Berberoğlu’yla ilgili kararını yok saymasına ilişkin açıklaması

ABDURRAHMAN TUTDERE (Adıyaman) – Teşekkür ediyorum Sayın Başkan.

Bugün, Türkiye hukuk tarihine kara bir leke düşmüştür; daha önce Anayasa Mahkemesi tarafından Gazi Meclisin bir üyesi olan Sayın Berberoğlu hakkında verilen hak ihlali kararına rağmen, bugün 14. Ağır Ceza Mahkemesi gerçekten hukuk tarihimize kara leke olarak geçecek bir kararla bu hak ihlalini yerindelik kapsamında değerlendirip Türkiye’deki bütün hukuk geleneklerini ve teamüllerini de yok sayarak siyasi bir karara imza atmıştır. 14. Ağır Ceza Mahkemesi, bu kararıyla hem Anayasa’mızı hem de uluslararası sözleşmeleri de ihlal etmiştir. Buradan bu mahkemeye açıkça çağrıda bulunuyoruz: FETÖ hâkimlerinin uygulamalarını aratmayan bu uygulama hukuka darbedir. Bütün herkesi Anayasa’ya ve hukuka uymaya davet ediyorum.

Teşekkür ediyorum.

BAŞKAN – Sayın Durmuşoğlu…

12.- Osmaniye Milletvekili Mücahit Durmuşoğlu’nun, yaşanılan pandemi sürecine rağmen gayrisafi yurt içi hasıla oranının yüzde 0,9 büyüdüğüne, Osmaniye ilinin 2019 yılında Türkiye’nin en hızlı büyüyen illerinden olmayı başardığına ve Cumhurbaşkan Recep Tayyip Erdoğan liderliğinde istikrarın süreceğine ilişkin açıklaması

MÜCAHİT DURMUŞOĞLU (Osmaniye) – Teşekkürler Sayın Başkan.

Dünya ekonomilerini durma noktasına getiren yüzyılın felaketi pandeminin etkilerini hissedeceğimiz ikinci çeyrekte kötümser tabloların aksine gayrisafi yurt içi hasıla oranımız, dünya ülkelerine kıyasla iyi bir sonuç vererek yüzde 0,9 büyüdü.

Seçim bölgem Osmaniye, 18,3 milyon TL gayrisafi yurt içi hasılayla 2019 yılında Türkiye'nin en büyük 37’nci ekonomisi olurken Türkiye genelinde en hızlı büyüyen üçüncü il olmayı başararak büyüyen ve güçlenen Türkiye ekonomisinde yerini aldı. Bu başarıya imza atan değerli sanayicilerimizi ve çalışanlarımızı tebrik ediyorum. İnşallah, 2023 hedeflerimize her geçen gün daha da yaklaştığımız bu günlerde Cumhurbaşkanımız Sayın Recep Tayyip Erdoğan liderliğinde gerçekleştirilen yeni ekonomi programımız ışığında ülkemizi ekonomide bir üst lige çıkaracak sürdürülebilir politikaları gerçekleştirmek için gece gündüz demeden çalışmaya devam edeceğiz.

İstikrar sürecek, ekonomimiz büyüyecektir diyor, Genel Kurulu saygıyla selamlıyorum.

BAŞKAN – Sayın Kaya?

Sayın Taşkın…

13.- Mersin Milletvekili Ali Cumhur Taşkın’ın, Ahilik Haftası’na ilişkin açıklaması

ALİ CUMHUR TAŞKIN (Mersin) – Teşekkür ederim Sayın Başkan.

Bilindiği gibi 8-12 Ekim, Ahilik Kültür Haftası olarak kutlanmaktadır. Ahilik, ticari ve sosyal hayatta ahlaki değerler ile meslek ilkelerini birleştiren köklü bir manevi terbiye ocağıdır. Ahilik teşkilatının günümüz temsilcileri esnaf ve sanatkârlardır. AK PARTİ olarak on sekiz yıllık iktidarımızda esnaf ve sanatkârlarımızın lehine birçok düzenleme gerçekleştirdik. Perakende sektörünü esnaf ve sanatkârların talepleri doğrultusunda düzenleyen kanun çıkardık, vergi mevzuatında düzenlemeler yaptık. Ekonomik İstikrar Kalkanı kapsamında esnaf destek paketi ve işletme kredisi paketlerini hayata geçirdik. AK PARTİ olarak her zaman esnafımızın yanında olduk, olmaya da devam edeceğiz.

Bu vesileyle tüm esnaf ve sanatkârlarımızın Ahilik Haftası’nı kutluyor, Genel Kurulu saygıyla selamlıyorum.

BAŞKAN – Sayın Özkan…

14.- Mersin Milletvekili Hacı Özkan’ın, Türkiye Cumhuriyeti devleti olarak ülke için olduğu kadar bölge için de güvenlik ve refah istendiğine ilişkin açıklaması

HACI ÖZKAN (Mersin) – Teşekkürler Sayın Başkan.

Türkiye Cumhuriyeti devleti olarak ülkemiz için olduğu kadar bölgemiz için de güvenlik ve refah istiyoruz. Kendi güvenliğimizi ve refahımızı komşularımızın da zayıflığında veya güvensizliğinde aramıyoruz. Ülkemizle sorunları masada çözmek isteyenler için Türkiye, kapasitesi yüksek bir müzakere devletidir. Türkiye haklarını koruma konusunda hiçbir tehdide boyun eğmeyecek kadar kudretli bir devlettir. Hiç kimseye peşkeş çekecek ne çakıl taşımız ne de bir damla suyumuz var. Kara vatanımız, mavi vatanımız ve gök vatanımız konusunda dünyanın en kararlı milletiyiz. Milletimizin hak ve menfaatlerini sonuna kadar tavizsiz savunacağız.

Akdeniz’de kutlu sefere çıkan ve müjdeli haberlerini beklediğimiz Oruç Reis’in yolu açık olsun diyor, Genel Kurulu saygıyla selamlıyorum.

BAŞKAN – Sayın Gaytancıoğlu…

15.- Edirne Milletvekili Okan Gaytancıoğlu’nun, İstanbul 14. Ağır Ceza Mahkemesinin Anayasa Mahkemesinin Enis Berberoğlu’yla ilgili kararını yok saymasına ilişkin açıklaması

OKAN GAYTANCIOĞLU (Edirne) – Teşekkür ederim Sayın Başkan.

Gandi’nin önemli bir sözü var: “Adaletsizliği adaletle yıkmak gerekir.” Ne kadar güzel ve anlamlı bir söz. Halk arasında da şöyle bir söz vardır: “Suçlunun beraat ettiği yerde yargıç hüküm giyer.” İşte sizin yargınız bugün hüküm giymiştir. Halk tarafından seçilen milletvekilimizin yargılanması bitmiş, aklandığı Anayasa Mahkemesince onaylanmış ve görevine kaldığı yerden devam etmesi gerekirken yerel mahkeme Anayasa Mahkemesinin kararını hiçe saymıştır. Ne diyelim, sizin yönettiğiniz adalet sistemi şaibelidir ama yine de adalet, koşulsuz talebimizdir. Adalet, bir gün gelecek herkese lazım olacak.

BAŞKAN – Sayın Tanal…

16.- İstanbul Milletvekili Mahmut Tanal’ın, İstanbul 14. Ağır Ceza Mahkemesinin Anayasa Mahkemesinin Enis Berberoğlu’yla ilgili kararını yok saymasına ilişkin açıklaması

MAHMUT TANAL (İstanbul) – Teşekkür ederim Sayın Başkan.

Sayın Enis Berberoğlu hakkındaki Anayasa Mahkemesi kararı, hem eğitici hem öğretici mahiyette bir karardır. 26’ncı Dönem Sayın Berberoğlu’nun dokunulmazlığı kaldırılmış ise sonraki seçimde -27’nci Dönemde- tekrar milletvekili seçildiği için Anayasa’nın 83’üncü maddesi uyarınca tekrar dokunulmazlığı kazanmıştır. Berberoğlu 27’nci Dönemde tekrar milletvekili seçildiği için Anayasa’nın 83’üncü maddesi uyarınca yeniden seçildiği döneme ilişkin Meclis kararı olmadıkça tutulamayacağı, sorguya çekilemeyeceği, yargılanamayacağı için mahkeme tarafından Anayasa’nın 19’uncu maddesindeki kişi güvenliği ihlal edilmiştir. Ayrıca Enis Berberoğlu’nun Anayasa’nın 67’nci maddesindeki seçilme ve siyasi faaliyette bulunma hakkı ihlal edildiği için Anayasa Mahkemesi kararı bozmuştur. Anayasa Mahkemesinin Kuruluşu ve Yargılama Usulleri Hakkında Kanun’un 50’nci maddesinin ikinci fıkrası uyarınca bu kararın tüm sonuçlarıyla birlikte ortadan kaldırılması gerekiyor. Türkiye Büyük Millet Meclisinde milletvekili olarak Enis Berberoğlu’nun göreve devam etmesi kanuni bir zorunluluktur.

BAŞKAN – Sayın Bankoğlu…

17.- Bartın Milletvekili Aysu Bankoğlu’nun, İstanbul 14. Ağır Ceza Mahkemesinin Anayasa Mahkemesinin Enis Berberoğlu’yla ilgili kararını yok saymasına ilişkin açıklaması

AYSU BANKOĞLU (Bartın) – Evet, bugün Türkiye’de Anayasa bir kez daha yok sayılmıştır. İstanbul 14. Ağır Ceza Mahkemesi hukuk dışı bile diyemeyeceğimiz bir karara imza atarak Anayasa Mahkemesini tanımadı ve Enis Berberoğlu hakkında yeniden yargılama yapmayı reddetti. Hâlbuki Anayasa Mahkemesinin Kuruluşu ve Yargılama Usulleri Hakkında Kanun’un 50’nci maddesinin ikinci fıkrası açık, ilk derece mahkemesinin yeniden yargılamada takdir yetkisi yoktur. Buradaki yeniden yargılama, usul hukukundaki yargılamanın yenilenmesinden de farklıdır. Sadece bu karar bile iktidarın hukuku getirdiği vahim noktanın net örneğidir diyorum. Anayasa Mahkemesinin gerekçeli kararı yayınlandığı anda aslında Enis Berberoğlu hakkı olan milletvekilliği sıfatını kazanmalıydı. Anayasa madde 83’ün dördüncü fıkrası dokunulmazlığın yeniden kaldırılması şartını zaten getiriyordu. Bir gün adalet hepimize lazım olacak diyorum ve iktidar vekillerine de bunu buradan bir kez daha hatırlatma gereği duyuyorum.

Teşekkürler.

BAŞKAN – Sayın Demir…

18.- İstanbul Milletvekili Mustafa Demir’in, Millî Eğitim Bakanlığı tarafından tüm önlemler alınarak coronavirüs salgını nedeniyle ara verilen yüz yüze eğitime ilkokullar ile 8 ve 12’nci sınıflarda yeniden başlandığına ilişkin açıklaması

MUSTAFA DEMİR (İstanbul) – Teşekkürler Sayın Başkan.

Pandemi döneminde Millî Eğitim Bakanlığımız geleceğimiz olan çocukların bu duruma alışmalarını hızlı ve yenilikçi adımlarla sağlamıştır. Eğitim canlı derslerle çevrim içi hâle getirilerek sınıf ortamı oluşturulmuş ve başarılı da olunmuştur. Öğretmen arkadaşlarımız sadece eğitimle değil, gönüllü olarak vefa gruplarında çalışarak özel hizmetlerde bulundular, kendilerine teşekkür ediyoruz.

Sayın Cumhurbaşkanımızın açıkladığı üzere bu hafta ilkokullarda, 8’inci ve 12’nci sınıflarda yüz yüze eğitime başlandı. Başkanlığımız ve Bakanlığımız öğrencilerimizin sağlığı için tüm önlemleri aldı ve yüz yüze eğitim için gerekli hazırlıkları yaptı. Elbette, uzaktan veya EBA üzerinden yapılan eğitim ile yüz yüze eğitimi bir tutamayız. Bakanlığımızın, öğretmenlerimizin ve velilerimizin desteğiyle bu süreci verimli geçiriyor, tüm çocuklarımıza ve eğitim çalışanlarına sağlıklı bir eğitim dönemi diliyoruz.

BAŞKAN – Sayın Karasu? Yok.

Sayın Barut? Yok.

Sayın Kaplan, buyurun.

19.- Gaziantep Milletvekili İrfan Kaplan’ın, İstanbul 14. Ağır Ceza Mahkemesinin Anayasa Mahkemesinin Enis Berberoğlu’yla ilgili kararını yok saymasına ilişkin açıklaması

İRFAN KAPLAN (Gaziantep) – Teşekkürler Sayın Başkan.

Meclis Genel Kurulunda haksız hukuksuzca, Anayasa ayaklar altına alınarak sadece iktidar partisinin ve ortağının parmak çoğunluğuyla milletvekilliği düşürülen İstanbul Milletvekilimiz Enis Berberoğlu için yerel mahkeme, en üst mahkeme olan Anayasa Mahkemesinin kararını tanımamıştır. Bu karar, Enis Berberoğlu’nun milletvekilliğinin siyasi nedenlerle, sarayın talimatıyla düşürüldüğünün açık bir kanıtı ve hukuksuzluğun ibret vesikası olarak demokrasi tarihimizde kara bir leke gibi yerini alacaktır.

Millî irade, bağımsız yargı, hukukun üstünlüğü gibi dilinizden düşürmediğiniz kavramların bu ülkede yok hükmünde olduğu bir kez daha ortaya çıkmıştır. Hukuk güvenliğini ortadan kaldıran bu karar yok hükmünde olduğu gibi ayrıca görev suçudur. Talimatla çalışan yerel mahkeme hukuku katletmiştir.

Teşekkürler.

BAŞKAN – Sayın Yılmazkaya.

20.- Gaziantep Milletvekili Bayram Yılmazkaya’nın, İstanbul 14. Ağır Ceza Mahkemesinin Anayasa Mahkemesinin Enis Berberoğlu’yla ilgili kararını yok saymasına ilişkin açıklaması

BAYRAM YILMAZKAYA (Gaziantep) – Teşekkürler Sayın Başkan.

Hukuk devletinin olmazsa olmazı olan bağımsız üst mahkemelerin tartışılması, tanınmaması ülkemizi çok büyük felaketlere sürükleyecektir. Adalet bir gün herkese lazım olacaktır. Hatta belki de gün gelecek bu Parlamento çatısı altındaki birçok arkadaşımıza lazım olacak. Bu nedenle, adaletin önemi herkes için değerlidir.

Milletvekilimiz Enis Berberoğlu için yerel mahkemenin üst mahkeme olan Anayasa Mahkemesi kararını tanımaması bariz hukuksuzluk, adaletsizliktir. Verilen karar herkes tarafından biliniyor ki siyasal bir karardır. Bu durum bir milletvekilinin vekilliğinin düşürülmesinin ötesinde, bariz adaletsizliğin en büyük örneğidir. Adaletin bir gün hepimize gerekli olduğu bilinciyle bu yüce heyetin en kısa sürede tam adaletin sağlanacağı noktaya geleceğine inanıyorum. Parlamento olarak, tüm milletvekilleri olarak, varlığımızın teminatı olan Anayasa’mıza ve adalete hep birlikte sahip çıkma çağrısında bulunuyorum.

Teşekkür ederim.

BAŞKAN – Sayın Kılıç… Yok.

Sayın Esgin… Yok.

Sayın Şeker… Yok.

Sayın Karaduman… Yok.

Sayın Baltacı… Yok.

Sayın Bulut… Yok.

Sayın Gül Yılmaz… Yok.

Sayın Karahocagil… Yok.

Sayın Aydoğan…

21.- İstanbul Milletvekili Turan Aydoğan’ın, İstanbul 14. Ağır Ceza Mahkemesinin Anayasa Mahkemesinin Enis Berberoğlu’yla ilgili kararını yok saymasına ilişkin açıklaması

TURAN AYDOĞAN (İstanbul) – Teşekkürler Sayın Başkanım.

Anayasa’nın 14’üncü maddesi “Anayasa hükümlerinden hiçbiri, Devlete veya kişilere, Anayasayla tanınan temel hak ve hürriyetlerin yok edilmesini veya Anayasada belirtilenden daha geniş şekilde sınırlandırılmasını amaçlayan bir faaliyette bulunmayı mümkün kılacak şekilde yorumlanamaz.” diyor.

Enis Berberoğlu davasında ilk derece mahkemesi bir Anayasa suçu işlemiştir. Enis Berberoğlu’na bu madde hükmü yok sayılarak hak ihlali yapmaktadır. Buradan soruyorum: Daha ne kadar mahkemeleri siyasi saldırganlık için kullanır hâle devam edeceğiz? Daha ne kadar Anayasa Mahkemesini tezyif edeceğiz? Daha ne kadar Anayasa ihlali yapıp Anayasa suçu işleyeceğiz? Daha ne kadar hâkimleri küçük düşüreceğiz? Daha ne kadar adaletsizlik yapıp herkese dilsiz şeytan rolü oynayın diyeceğiz?

Enis Berberoğlu Türkiye Büyük Millet Meclisinin üyesidir. Türkiye Büyük Millet Meclisini Başkanına rağmen göreve davet ediyorum.

BAŞKAN – Sayın Kaya…

22.- Ankara Milletvekili Yıldırım Kaya’nın, İstanbul 14. Ağır Ceza Mahkemesinin Anayasa Mahkemesinin Enis Berberoğlu’yla ilgili kararını yok saymasına ilişkin açıklaması

YILDIRIM KAYA (Ankara) – Sayın Başkan, çok teşekkürler.

Anadolu toprakları, adalet duygusuyla var oldu. Doksan yedi yıl önce bugün adalet duygusuyla Ankara başkent yapılmıştı ama ne yazık ki bugün, adalet duygusunun yok edildiği, hukukun, adaletin yasaların ve nihayetinde Anayasa’nın ayaklar altına alındığı bir günü yaşıyoruz.

Medeniyet, özgür düşünce, insanlığın geleceği, adalet duygusuyla yaşar. Bugün Enis Berberoğlu’na intikam duygusuyla yaklaşanlar, Anayasa’yı çiğneyenler, unutmasınlar ki bu Anayasa, bu hukuk onlara da bir gün lazım olacak.

Türkiye Büyük Millet Meclisi hukuk dışı acele bir karar alarak Enis Berberoğlu’nun milletvekilliğini düşürmüştü, şimdi de bir yerel mahkeme Anayasa Mahkemesi kararını tanımayarak Türkiye Büyük Millet Meclisinin yaptığı alelacele yanlışa bir yanlış daha eklemiştir. Hukuksuzluk mutlaka mahkûm edilmelidir.

BAŞKAN – Teşekkür ediyorum.

Şimdi Sayın Grup Başkan Vekillerinin söz taleplerini karşılayacağım.

İYİ PARTİ Grup Başkan Vekili Sayın Dursun Müsavat Dervişoğlu, buyurun.

23.- İzmir Milletvekili Dursun Müsavat Dervişoğlu’nun, 13 Ekim Ankara’nın başkent oluşunun 97’nci yıl dönümüne, TBMM Başkanlığına sunulan Elektrik Piyasası Kanunu ile Bazı Kanunlarda Değişiklik Yapılmasına Dair Kanun Teklifi’nin 3’üncü maddesine, Enis Berberoğlu’nun milletvekilliğinin düşürülmesi hadisesinin başlı başına hukuki bir garabet içerdiğine ve Anayasa Mahkemesi kararına rağmen bir yerel mahkemenin “Yeniden yargılanmasına mahal yoktur.” kararını sadece bir hukuki karar olarak telakki edebilmelerinin mümkün olmadığına, adalet duygusunun zedelenmesinin toplumdaki bütün müesseseleri zedeleyeceğine ilişkin açıklaması

DURSUN MÜSAVAT DERVİŞOĞLU (İzmir) – Sayın Başkanım, teşekkür ediyorum ve Genel Kurulu saygılarımla selamlıyorum.

Millî Mücadele’mizin maddi ve manevi kalesi Ankara’nın başkent oluşunun 97’nci yıl dönümünü hep birlikte idrak ediyoruz. Vatanımızın düşman işgalinden kurtulması sonrasında yeni kurulacak devlet için doğan başkent ihtiyacı üzerine Ankara’nın oynadığı siyasi ve stratejik rol, Ankara’nın başkent yapılmasının önemini ortaya koymuştur.

Türkiye Büyük Millet Meclisinde kanun tekliflerini tartışıyoruz, aynı zamanda hukuki birtakım tartışmalara da vesile olan kararlar üzerinde görüş belirliyoruz. Türkiye Büyük Millet Meclisi yasaların yapıldığı yerdir. İktidar, ne zaman ki menfi bir yasal düzenlemeyi toplumun gözünden kaçırarak kanunlaştırmak istese, birbiriyle hiç ilgisi olmayan birçok konudaki değişikliği âdeta bulamaç hâline getirerek, adına da “torba yasa” diyerek yüce Meclisin gündemine taşıma yolunu tercih ediyor. Nitekim 5 Ekimde Türkiye Büyük Millet Meclisi Başkanlığına sunulan Elektrik Piyasası Kanunu ile Bazı Kanunlarda Değişiklik Yapılmasına Dair Kanun Teklifi’nde de siyasi iktidarın yine aynı yola tevessül ettiğini gözlemliyoruz. Söz konusu kanun teklifinin 3’üncü maddesi maden şirketlerinin ruhsatları bitmesine rağmen faaliyetlerine devam etmesini öngörüyor. Bunun anlamı şudur: Söz konusu madde kanunlaştığı takdirde Kaz Dağları’nı katleden, yüz binlerce ağacımızı yok eden ve ruhsat süresi dolmuş olmasına rağmen faaliyetlerini sürdüren Kanadalı Alamos Gold şirketi ve onun uzantısı TÜPRAG şirketinin ruhsatları uzatılmış olacak. Böylece, Kaz Dağları’nı tahrip etmesi söz konusu olan bu yabancı şirketin 13 Ekim 2019 tarihinde sona ermiş ruhsatı muvazaa yoluyla yeniden uzatılmış olacaktır. Bir memlekette yabancı şirketler kanunlara tabi olmuyorsa kanunlar yabancı şirketlere tabi olmuş demektir.

(Mikrofon otomatik cihaz tarafından kapatıldı)

BAŞKAN – Buyurun.

DURSUN MÜSAVAT DERVİŞOĞLU (İzmir) – Ancak unutulmasın ki Türkiye müstemleke değildir. Şunu hatırlatmak isteriz: Böyle bir kanun teklifinde imzacı olan, böyle bir kanun teklifine destek veren her bir Meclis üyesi, yabancı maden şirketlerinin Türk yurdunda gerçekleştirdiği yağma ve talana ortak olacaktır ve bu vebali bir ömür boyu sırtında taşımak mecburiyetinde kalacaktır. Şimdiden ikaz ediyoruz: Eğer gerçekten yerli ve millîlik iddiasında iseniz yalnızca yabancı şirketlerin yararına, ancak doğamızın, ormanlarımızın hilafına olan böyle bir menfi girişimi derhâl durdurunuz. Türk milletinin size tevdi ettiği görevin gereğini yapınız ve yabancı şirketleri değil; ağacıyla, taşıyla, ekolojik dengesiyle, toprağıyla bu güzel memleketi koruyunuz. Şu anda Türkiye’de 118 yabancı firmaya 593 maden ruhsatı verilmiş durumdadır. Memleketin tüm stratejik kaynaklarının yabancı şirketlere pay edildiği bu düzen asla ve kata yerli ve millî olarak tanımlanamaz; bu, olsa olsa “talan düzeni” diye tarif edilir. İYİ PARTİ olarak Kaz Dağları’nı, Torosları, Karadeniz’i, Murat Dağı’nı, kuzey ormanlarını, güney Ege’yi ve memleketteki her bir ağacı, toprak parçasını, özetle, doğayı uluslararası sermayenin ve vahşi kapitalizmin insafına bırakmama konusundaki kararlılığımızı bir kere daha ilan ediyoruz. Kanadalı bir maden firmasının çıkarlarına mahsus olmak üzere bir kanun teklifini Gazi Meclisin huzuruna getirme teşebbüsünde bulunanlara soruyoruz: Suriye sınırımızdaki terör koridorunu bertaraf etmek amacıyla Barış Pınarı Harekâtı’nı başlattığımızda Türkiye’ye silah ambargosu kararı alan bir ülkenin şirketlerinin bu memleketin doğasını talan etmesine ve imkânlarını, kaynaklarını sömürmesine daha ne kadar seyirci kalacak, ne kadar müsamaha göstereceksiniz?

(Mikrofon otomatik cihaz tarafından kapatıldı)

BAŞKAN – Toparlayalım Sayın Başkan.

DURSUN MÜSAVAT DERVİŞOĞLU (İzmir) – Çok değil, daha geçtiğimiz hafta Azerbaycan ordusunun Dağlık Karabağ’da Türk SİHA ve İHA’larını kullanmasından rahatsız olan Kanada Hükûmeti kendi ürettiği kızılötesi kamera sistemlerinin Türkiye’ye satışını askıya aldı. Buna karşılık Adalet ve Kalkınma Partisi iktidarı sömürge ülkelerde bile görülmeyecek türden imtiyazları, teşvikleri Kanadalı maden şirketinin hizmetine sunabilmek için Türkiye Büyük Millet Meclisi Başkanlığına kanun teklifi sunuyor. Türkiye Cumhuriyeti devleti doğasını, toprağını, yer altı zenginliklerini yabancıların tüm mütecaviz girişimlerinden korumaya muktedirdir. Zafiyet içinde olan Türk milleti değil devletler arası ilişkilerin en temel kurallarından biri olan mütekabiliyet ilkesini tesis edemeyen mevcut siyasi iktidardır.

Bunu hazırlamıştım ama Türkiye Büyük Millet Meclisi Genel Kurulu açılmadan önce de Sayın Enis Berberoğlu’yla ilgili karar Mecliste gündeme geldi.

(Mikrofon otomatik cihaz tarafından kapatıldı)

BAŞKAN – Buyurun.

DURSUN MÜSAVAT DERVİŞOĞLU (İzmir) – Zaten Sayın Enis Berberoğlu’nun milletvekilliğinin düşürülmesi hadisesi başlı başına bir hukuki garabet içeriyordu. 26’ncı Dönemde dokunulmazlığı kaldırılan ama 27’nci Dönemde tekrar seçilen bir milletvekilinin bir dönem önce kaldırılmış dokunulmazlığı gerekçe gösterilerek Türkiye Büyük Millet Meclisindeki görevinin sona erdirilmesi ve bunun sadece İç Tüzük’te de ifadesini bulan Meclis Başkan Vekilinin okumasıyla gerçekleştirilmesi -o zaman da ifade etmiştik- kabul edilebilir değil. Bir toplumda adalet duygusu zedelenirse zedelenmemiş hiçbir müessese kalmaz. Bizim buradaki yasama faaliyetlerimizi denetlemekle görevli olan yani bizi denetlemekle görevli olan Anayasa Mahkemesinin almış olduğu kararın hilafına yerel mahkemelerde ya da alt mahkemelerde karar alınmaya kalkışılması bile düşünülmemesi icap eden bir şeydir.

Sayın Enis Berberoğlu’nun Anayasa Mahkemesi kararına rağmen “Yeniden yargılanmasına mahal yoktur.” kararının bir yerel mahkemeden çıkarılmış olmasını da sadece bir hukuki karar olarak telakki edebilmemiz mümkün değildir; bu, Hükûmeti ve iktidar grubunu da töhmet altında bırakıyor. Enis Berberoğlu’nun yeniden Türkiye Büyük Millet Meclisine dönmesi için atılması icap eden adımların müştereken atılmasının gerekli olduğuna inanıyoruz. Ayrıca bu konuda bir yasal düzenleme ya da buna bağlı İç Tüzük’te birtakım düzenlemelerin yapılması ihtiyacı şayet kendini gösteriyorsa bu görevi yapmak ve sorumluluğunu yerine getirmek Türkiye Büyük Millet Meclisinin görevleri arasındadır.

(Mikrofon otomatik cihaz tarafından kapatıldı)

BAŞKAN – Toparlayalım Sayın Başkan.

DURSUN MÜSAVAT DERVİŞOĞLU (İzmir) – Dediğim gibi, tekrarlıyorum: Adalet duygusunun zedelenmesi, bir toplumdaki bütün müesseseleri zedeler, bu da iktidarı töhmet altında bırakır. Açık ve net olarak söylüyorum: Yerel mahkemelerin hükûmet adına karar veriyor izlenimi doğurmasına vesile olan bu uygulamaların önce Hükûmet ve iktidar grubu tarafından ele alınması gerektiği inancını taşıdığımı belirtiyor, Genel Kurulu saygılarımla selamlıyorum efendim. (İYİ PARTİ ve CHP sıralarından alkışlar)

BAŞKAN – Teşekkür ediyorum.

Milliyetçi Hareket Partisi Grup Başkan Vekili Sayın Muhammed Levent Bülbül.

Buyurun Sayın Bülbül.

24.- Sakarya Milletvekili Muhammed Levent Bülbül’ün, 13 Ekim Ankara’nın başkent oluşunun 97’nci yıl dönümüne, Hatay ilinde yaşanılan orman yangınlarının ardından Osmaniye ve Trabzon illerinde meydana gelen orman yangınlarında dahli olanların hukuken en acı bedeli ödemelerini talep ettiklerine, 11 Ekim Pazar günü Ermenistan devletinin Azerbaycan’ın Gence kentine düzenlediği 9 Azerbaycan vatandaşının hayatını kaybetmesine sebep olan füzeli saldırıyı nefretle kınadıklarına ve geçici ateşkes sürecinde gerçekleştirilen bu saldırıların savaş suçu ve insanlık suçu olduğuna, Karabağ topraklarında fiilen işgal sona ermedikçe herhangi bir diplomatik çabanın başarılı olamayacağına ilişkin açıklaması

MUHAMMED LEVENT BÜLBÜL (Sakarya) – Teşekkür ederim.

Sayın Başkan, sayın milletvekilleri; 13 Ekim 1923 tarihinde Ankara ilimiz, Millet Meclisimizin almış olduğu karar neticesinde Türkiye Cumhuriyeti devletinin başkenti olarak kabul edilmiştir.

İstiklal mücadelemizin merkezi, karargâhı olan, millî iradenin temerküz ettiği en önemli nokta olan ve Anadolu’da Millî Mücadele’miz sırasında en önemli nokta olan Ankara’nın başkent olması son derece önemlidir. Coğrafi olarak Türkiye’nin merkezinde yer alması ve jeopolitik avantajları nedeniyle böyle bir tercihin yapıldığı düşünülse de millî idarenin ve Millî Mücadele’nin en üst seviyede verildiği ve Türkiye Cumhuriyeti devletinin temellerinin atıldığı bir yer olarak Ankara’ya başkent unvanının verilmesi son derece önemlidir. Bu vesileyle, başta Gazi Mustafa Kemal Atatürk olmak üzere, silah arkadaşlarını, tüm şehit ve gazilerimizi şükranla yâd ediyor, Ankara’nın başkent oluşunun yıl dönümünü en içten dileklerimizle kutluyorum.

Sayın Başkan, malum olduğu üzere, 9 Ekim günü Hatay’ın Belen ilçesinde başlayan orman yangınları rüzgârın da etkisiyle büyümüş ve maalesef yerleşim yerlerini de içine alan çok büyük bir yangına dönüşerek büyük zararlara, büyük acılara sebep olmuştur. Bu yangında 542 vatandaşımız yerlerinden tahliye edilmiş, evleri yanmış ve zarar görmüştür. Toplamda 15 noktada görülen yangınlar güçlükle kontrol altına alınmıştır. Devamında Osmaniye ve Trabzon illerimizde de orman yangınlarının meydana geldiğini üzüntüyle öğrenmiş bulunmaktayız. Olaylarla ilgili yapılan tahkikatlarda gözaltı işlemleri gerçekleşmiş, bu yapılan tahkikatlar neticesinde yangınlarda kundaklama ve terör şüphesinin olduğu düşünülmüştür. Bizler de Milliyetçi Hareket Partisi olarak, Genel Başkan Yardımcımız Mevlüt Karakaya Bey’in başkanlığında bölge milletvekillerimizle birlikte bölgede yangın sırasında ve sonrasında vatandaşlarımızla beraber olduk. Vatandaşımızın sıkıntılarını yerinde takip etme, yerinde müdahale etme imkânı bulmuş bulunmaktayız.

(Mikrofon otomatik cihaz tarafından kapatıldı)

BAŞKAN – Buyurun.

MUHAMMED LEVENT BÜLBÜL (Sakarya) – Biz, bu vesileyle meydana gelen orman yangınında dahli olanların ve özellikle terör ihtimali göz önünde bulundurularak da dahli bulunanların derhâl yakalanarak hukuken en acı bedeli ödemelerini özellikle buradan talep etmekteyiz.

Sayın Başkan, değerli milletvekilleri; 11 Ekim Pazar günü Azerbaycan’ın 2’nci büyük şehri olan Gence ilinde terörist Ermenistan devletinin özellikle bir apartmanı hedef alan füzeli saldırısında Azerbaycan vatandaşı 9 sivil hayatını kaybetmiş, çocuk ve kadınlar olmak üzere 39 Azerbaycanlı kardeşimiz de yaralanmıştır. Ben buradan bu saldırıyı şiddetle ve nefretle kınadığımızı ifade ediyor, bu saldırıyı lanetliyorum.

Terörist Ermenistan devletinin gerçekleştirmiş olduğu bu saldırılar, özellikle Moskova’da gerçekleştirilen geçici ateşkes süreci içinde gerçekleşmiş bu saldırılar açıkça savaş suçudur, insanlık suçudur.

(Mikrofon otomatik cihaz tarafından kapatıldı)

BAŞKAN – Buyurun.

MUHAMMED LEVENT BÜLBÜL (Sakarya) – Bu süreç içerisinde Ermenistan’ın sadece Gence’yle sınırlı kalmayan birçok yere birçok mahalle, özellikle sivillerin yaşadığı alana benzer saldırıları, füze saldırılarını gerçekleştirdiğini görmekteyiz.

Türkiye ve dost birkaç ülke dışında bu saldırılarla alakalı olarak Batı ve kendini uygar dünya olarak ifade eden ülkelerden ne yazık ki çıt ses çıkmamakta, bu sivil kayıplarla ilgili olarak Ermenistan devletine karşı tek söz dahi edilememektedir. Bu, dünyanın bu ve benzer meselelerde dün Hocalı soykırımında olduğu gibi bugün de ne kadar ikiyüzlü ve çifte standartlı bir davranış içerisinde olduğunu bir kere daha gözler önüne sermiştir.

Biz, Milliyetçi Hareket Partisi olarak Azerbaycan’ın işgal altında, Ermenistan’ın işgali altında bulunan Karabağ topraklarında fiilen işgal sona ermedikçe herhangi bir ateşkes ve diplomatik çabanın başarılı olamayacağı kanaatindeyiz. Buradan bu süreçler içerisinde yürütülecek veya yürütülmesi muhtemel bütün diplomatik süreçlerle ilgili olarak biz uyarımızı yapmak istiyoruz.

(Mikrofon otomatik cihaz tarafından kapatıldı)

BAŞKAN – Buyurun.

MUHAMMED LEVENT BÜLBÜL (Sakarya) – Karabağ, Azerbaycan ordusu tarafından azat edilmeden, kurtarılmadan masada hiçbir çözüm söz konusu olamaz. Masadan çözüm bekleyenin sonunun hüsran olacağını buradan ifade etmek istiyor, hepinize saygılar sunuyorum.

BAŞKAN – Teşekkür ediyorum.

Halkların Demokratik Partisi Grup Başkan Vekili Sayın Meral Danış Beştaş, buyurun.

25.- Siirt Milletvekili Meral Danış Beştaş’ın, Hatay ili Belen ilçesinde meydana gelen yangına, Elektrik Piyasası Kanunu ile Bazı Kanunlarda Değişiklik Yapılmasına Dair Kanun Teklifi’nin yasalaşması hâlinde nelerin yaşanacağına, Çorum ili İskilip ilçesindeki kömür madeninde meydana gelen göçük nedeniyle 1 işçinin yaşamını yitirdiğine, doğayı güvenceye alma kanunu konusunda ortak bir komisyon kurulması çağrısında bulunduklarına, Hatay Milletvekili Hüseyin Yayman’ın yaptığı gündem dışı konuşmasındaki bazı ifadelerine, gözaltında bulunan Barış Annelerinin serbest bırakılması gerektiğine, İstanbul ilinde sahnelenecek olan Kürtçe tiyatro oyununun yasaklanmasının kabul edilemez olduğuna, İşçi Sağlığı ve İş Güvenliği Meclisi tarafından açıklanan rapora ve bir yerel mahkemenin Anayasa Mahkemesinin Enis Berberoğlu’yla ilgili verdiği kararı yok saymasına ilişkin açıklaması

MERAL DANIŞ BEŞTAŞ (Siirt) – Teşekkürler Sayın Başkan.

Evet, ben de Hatay Belen’de meydana gelen yangınla ilgili birkaç noktayı tekrar ifade etmek istiyorum. Açıkçası Orman Genel Müdürlüğünün bir rakamını paylaşmakla başlayalım; sadece 2019 yılından bugüne kadar 1.377 adet orman yangını meydana geldiğini ve 3.191 hektar alanın zarar gördüğünü biliyoruz. Kaz Dağları, Murat Dağı, Madra Dağı, Çal Dağı, Ünye, Fatsa, Alaplı ve daha birçok doğayı tehdit eden madenler ve vahşi madencilik projelerinden iktidarın sadece son on üç yılında 99 bin hektar ormanlık alan madenlere açıldı. Ormanlardaki maden alanları önceki dönemlere göre üçe katlandı. Kaz Dağları, Alaplı, Ünye, Fatsa, Murat Dağı, Cerattepe; buralarda ya çıkan orman yangınları sonrasında ya da kesilen binlerce ağaç sonrasında maden ocaklarının açıldığını biliyoruz.

Evet, orman yangınları sadece ekolojik yıkım değil aynı zamanda yaşamın da yıkımı anlamına geliyor. Orman yangınları halkın yaşam alanlarını ve geçim kaynaklarını elinden almakta, zorunlu göçe tabi tutmaktadır. 90’lı yıllarda yanan bölgelere giremeyen şirketler şimdi iktidar eliyle halkın yaşam alanlarında maden ocakları, inşaat, HES projeleriyle topyekûn bir saldırı düzenlemektedir.

Evet, Enerji Komisyonuna gelen çok önemli bir kanun teklifi var, Elektrik Piyasası Kanun Teklifi olarak geçiyor ama işin özü, maden ocaklarına kıyak geçilmesi meselesi. Tepki çekmemek için torbanın içine atmışlar maddeleri ve yasallaşırsa ne olacak, şimdiden kamuoyuyla paylaşmak istiyoruz. Maden ocaklarına denetim en aza indirgenecek, maden ocakları izinsiz alanlarını büyütebilecek, bunlara para cezası bile verilmeyecek, madencilik sektörünün denetimsiz ve yıkıcı faaliyetlerinin de cezasız kalması sağlanacak ve bu yasa teklifine karşı sonuna kadar direneceğimizi ifade etmek istiyoruz, yok öyle yağma diyerek herkesi buna karşı sesini yükseltmeye davet etmek istiyorum.

Tabii, bugün sadece Antakya değil koca ülke yangın yeri. Bugün Çorum’da maden ocağında yine göçük yaşandı, 1 işçi yaşamını yitirdi. İnsanların ocağı yanıyor, cebi yanıyor, sofrası yanıyor; eğitim bekleyen çocukların geleceği, sağlığa erişemeyen yurttaşın canı yanıyor. Bu yangını hep birlikte söndürmek zorundayız, yoksa hepimizi alıp götürecek. Evet, biz bu vesileyle doğa duyarlılığını gösterme noktasında Parlamentoyu inisiyatif almaya çağırıyoruz.

(Mikrofon otomatik cihaz tarafından kapatıldı)

BAŞKAN – Buyurun.

MERAL DANIŞ BEŞTAŞ (Siirt) – Birçok yasada doğayı koruyan maddeler olsa da özgün bir kanun çıkarabiliriz hep birlikte ve doğayı güvenceye alma kanunu konusunda ortak bir komisyon çağrısında bulunmak istiyoruz Halkların Demokratik Partisi olarak ve şunu da son olarak söyleyeyim, demin iktidar grubu adına Sayın Yayman şunu söyledi: “Hatay imara açılmayacak, maden sahası yapılmayacak.” sözlerini dikkatle dinledik, doğrusu bu sözleri, bu kadar maden ocağı, HES ve diğer meselelerden sonra önemli buluyoruz ve bunu sonuna kadar takip edeceğiz. Hakikaten bugün yangın… Yarın orasının maden sahası olmaması ya da gökdelenlerin yükselmemesi için hepimizin sorumluluk alması lazım.

Sayın Başkan, kısa kısa birkaç nokta daha var. 4 barış annesi Urfa’da sekiz gündür gözaltında ve Urfa Emniyetinde işkence yapılıyor, dün gözaltı süreleri uzatıldı. Sadece bu anneler vesilesiyle diğer bütün hukuksuzluklara da dikkat çekmek istiyorum.

(Mikrofon otomatik cihaz tarafından kapatıldı)

BAŞKAN – Buyurun.

MERAL DANIŞ BEŞTAŞ (Siirt) - Barış annelerini serbest bırakın.

Biraz önce yeni bir haber aldık. Milyonlarca Kürt vatandaşın yaşadığı İstanbul’da, İstanbul Büyükşehir Belediyesinin sergileyeceği bir Kürtçe tiyatro oyunu yasaklandı. Gaziosmanpaşa Kaymakamlığı “Teatra Jiyana Nû” isimli özel tiyatroyu yasakladı. Gerekçe neymiş? Gerekçe, genel kamu düzenini bozacakmış. Yani milyonlarca insanın, yurttaşın, Kürt’ün diliyle tiyatro yapılması kamu düzenini bozacakmış. Hayır, kamu düzenini milyonlarca yurttaşın dilini yasaklamak bozar. Bu, düşman hukukunu bile aşan bir meseledir. İngilizce, Fransızca, Arapça, başka dillerde tiyatro sergilenebilir ama Kürtçe sergilenemez yaklaşımını şiddetle reddediyoruz ve bunu kabul edilemez buluyoruz, bu yasağın derhâl geri alınması gerekiyor.

İSİG Meclisi raporu var, o da çok vahim. Türkiye, tarihinin büyük bir işçi kırımıyla karşı karşıya.

(Mikrofon otomatik cihaz tarafından kapatıldı)

BAŞKAN – Toparlayalım lütfen.

MERAL DANIŞ BEŞTAŞ (Siirt) – İşçi Sağlığı ve İş Güvenliği Meclisi raporunda, eylül ayında en az 177 işçinin, 2020 yılının ilk dokuz ayında en az 1.493 işçinin çalışırken hayatını kaybettiğini açıkladı. Türkiye’de yılda ortalama 2 bin işçi çalışırken iş koşullarından kaynaklı yaşamını yitiriyor. Savaştan beter bir durumla karşı karşıyayız, bu konuda hızla adımların atılması gerekiyor.

Evet, bugünün en önemli meselelerinden biri, Sayın Enis Berberoğlu’yla ilgili Anayasa Mahkemesinin vermiş olduğu kararı yerel mahkemenin tanımaması, evet “reddetmesi” demiyorum, tanımaması. Yerel mahkemenin böyle bir yetkisi yok. Anayasa’dan, yasalardan kaynaklı herhangi bir yerel mahkeme “Ben Anayasa Mahkemesinin kararının gereğini yerine getirmiyorum.” diyemez. Bu gücü nereden alıyor? Bu gücü nereden alıyorsa, eğer o güç bunu engellemezse bu ülkede hiçbir yurttaşın kişi özgürlüğü ve hukuk güvenliği kalmaz. Anayasa Mahkemesinin görevi tam da budur zaten, yasama organının yani bizlerin çıkardığı yasaların -ilk görevi- Anayasa’ya uygunluğunu denetlemek ve bireysel başvurularla da yapılan tasarrufların, işlemlerin Anayasa’ya aykırı olup olmadığını tespit etmektir.

(Mikrofon otomatik cihaz tarafından kapatıldı)

BAŞKAN – Tamamlayalım lütfen.

MERAL DANIŞ BEŞTAŞ (Siirt) – Enis Berberoğlu, 26’ncı Dönemde milletvekili seçildi ve 27’nci Dönemde tekrar dokunulmazlık kazandığı hâlde yargılama devam ettirildi. Anayasa Mahkemesi bu yargılamanın derhâl durması gerektiğine karar verdi ve bizce, bunun durmasıyla birlikte İç Tüzük’te hüküm olmasa da genel hukuk prensipleri gereğince tekrar milletvekilliğini kazanması gerekiyor. Açıkça şunu söylemek istiyorum: Yargı, yasama organına ve dolayısıyla halk iradesine müdahale ediyor. 3 dönemdir bu Parlamentoda halk iradesinin temsiliyeti yargı eliyle yok sayılıyor. 2016 yılında dokunulmazlıkların kaldırılması için yapılan Anayasa değişikliği, Leyla Güven, Musa Farisoğulları, Enis Berberoğlu ve 11 milletvekilinin vekilliğinin düşürülmesi, en son 3’ünün vekilliğinin düşürülmesi Türkiye’de halk iradesinin tanınmadığını gösteriyor. Çağrımız açıktır.

(Mikrofon otomatik cihaz tarafından kapatıldı)

BAŞKAN – Evet, son olarak bağlayalım.

MERAL DANIŞ BEŞTAŞ (Siirt) – Son olarak tamamlıyorum Başkanım.

Anayasa Mahkemesi kararı bizi de bağlıyor, mahkemeyi de bağlıyor, yurttaşları da bağlıyor; hiç kimsenin bu karar karşısında bir ayrıcalığı, istisnai bir durumu söz konusu değildir. Yerel mahkeme bunu tanımama hakkı olduğunu sanıyorsa -ki sanmıyoruz böyle düşündüğünü- hemen vazgeçsin ve itirazın kabul edilmesi, Sayın Berberoğlu’nun vekilliğinin iade edilmesi gerekiyor diyorum.

Teşekkür ediyorum.

BAŞKAN – Ben teşekkür ederim.

Cumhuriyet Halk Partisi Grup Başkan Vekili Sayın Özgür Özel…

Buyurun Sayın Özel.

26.- Manisa Milletvekili Özgür Özel’in, 13 Ekim Ankara’nın başkent oluşunun 97’nci yıl dönümünü kutlamak, Hatay ilinde yaşanılan orman yangınlarını ifade etmek, Azerbaycan’ın yanında yer aldıklarını tekrarlamak istediklerine ama bugün Türkiye Cumhuriyeti tarihinin en kara kararlarından bir tanesine imza atıldığına, bir toplum sözleşmesi olan Anayasa’ya uyulmak zorunda olduğuna, Anayasa’ya uymamanın kanunlara uymamayı mümkün kılmasıyla devletin tartışılır hâle geleceğine, Anayasa Mahkemesi kararlarının herkes için bağlayıcı olduğuna ve İstanbul 14. Ağır Ceza Mahkemesinin Anayasa Mahkemesinin Enis Berberoğlu’yla ilgili kararını yok saymasına ilişkin açıklaması

ÖZGÜR ÖZEL (Manisa) – Teşekkür ederim Sayın Başkan.

Ankara’nın başkent oluşunu konuşmak isterdik, Hatay’daki orman yangınının yüreğimizi nasıl yaktığını bir kez daha ifade etmek isterdik, Azerbaycan’ın yanında tüm yüreğimizle yer aldığımızı tekrarlamak isterdik ama bugün bu Mecliste İstanbul 14. Ağır Ceza Mahkemesinin vermiş olduğu bir kararla… Bir yargıcın ismini verelim, tarihe geçsin, tutanaklara geçsin: Akın Gürlek. Akın Gürlek kendisinin adaletin celladı olduğunu, bugün birileri adına giyotin görevi yaptığını ve üye cellatlarla birlikte, adalet cellatları Mesut Özdemir ve Şenol Kartal’la birlikte Türkiye Cumhuriyeti tarihinin en kara kararlarından bir tanesine imza attıklarını bilsin; bunu yüce Meclisin tutanaklarına emanet ediyoruz, bunu unutmayacağız.

Unutmayacağımız bir başka gerçeklik var: Anayasa bir toplum sözleşmesi, eleştirilebilir mi? Eleştirilebilir. Yürürlüktedir, meridir ama meşru görmeyebilirsiniz. Örneğin, Anayasa değişim sürecini OHAL şartlarında yapmışlardır; örneğin, o süreçte devletin bütün imkânlarını eşitsiz kullanmışlardır, halkı yanıltmışlardır, meşru görmezsiniz ama meridir, yürürlüktedir, uymak zorundasınız. Anayasa'ya, en üst norma uymamayı mümkün görürseniz onun altındaki norm olan kanunlara uymamayı mümkün kılarsınız ve bu, devleti tartıştırır hâle gelir. En milliyetçimizin, en devletçimizin, en özgürlükçümüzün, en demokratımızın ve hepimizin birden savunması, arkasında durması gereken gerçeklik de budur. Devlet üzerine çok tanımlamalar var. Örneğin, her idarenin bir devlet olduğunu kabul eden bir anlayış “Önce şahıs devleti vardı, sonra kanun devleti oldu, sonra hukuk devleti oldu.” der, bu bir ilerleyiştir. Ve hukuk devletlerinin en önemli özelliği, en üst hukuk normundan en alt hukuk normuna kadar anayasa, kanunlar karşısında eşitlik ve bu hakkın aranabilmesidir. Bizim Anayasa'mız da bunu temin etmiş. Daha iyisini biz yapana, milletimiz kabul edene kadar bu Anayasa’yla bağlıyız, aksini inkâr kendimizi inkâr olur.

(Mikrofon otomatik cihaz tarafından kapatıldı)

BAŞKAN – Buyurun.

ÖZGÜR ÖZEL (Manisa) – Bugün birileri kendini bu Anayasa’nın üstünde görüyor ve hukuk devletini önce kanun devletine, şimdi, şahıs devletine indirgeyerek devlet teorisi üzerinden de büyük bir geri adım attırılıyor ve akıl almaz bir sürece savruluyoruz. Biraz önce sordum -gaf olmasın, hata olmasın- 21’inci yüzyıldayız değil mi diye, arkadaşlar hep birden güldüler “Bugünkü karar öyle göstermiyor Başkanım.” dediler, yanımdaki arkadaşlar. Çünkü 4’üncü yüzyıldan Augustinus’tan alıntı yapacağım, 4’üncü yüzyıl; diyor ki Augustinus: “İçinden adaleti çıkarırsan devlet büyük bir çeteden başka nedir?” Bugün cellat Akın Gürlek eliyle, adaletin celladı Akın Gürlek eliyle devletin içinden adaleti çıkardınız, devleti çeteleştirdiniz.

(Mikrofon otomatik cihaz tarafından kapatıldı)

BAŞKAN – Buyurun.

ÖZGÜR ÖZEL (Manisa) – Teker teker maddeleri hatırlatmayacağım ama elimizdeki Anayasa diyor ki: “Anayasa Mahkemesi kararları herkes için bağlayıcıdır.” ve 153’üncü madde diyor ki: “Gerekçesiyle birlikte okunur.” ve son paragrafı “Anayasa Mahkemesi kararları Resmî Gazetede hemen yayımlanır ve yasama, yürütme ve yargı organlarını, idare makamlarını, gerçek ve tüzelkişileri bağlar.” Bugün bir alt mahkeme “Beni bağlamaz.” dedi, bunun altına imza attılar. Bu tutanağı yazan emekçi Kâtip Serhat Gül, Türkiye Cumhuriyeti tarihinin en kara kararlarından bir tanesini zapta geçirme utancını yaşadı bugün ve bugün devletin içinden adaleti söktünüz, çete oldu devlet. Bugün size diyorlar ki “Meclisin bir önemi yok.” Çünkü siz Anayasa Mahkemesi kanununu çıkarmışsınız -devlette devamlılık var- o kanunun 50’nci maddesi açık açık diyor ki: “Tespit edilen ihlal bir mahkeme kararından kaynaklanmışsa, ihlali ve sonuçlarını ortadan kaldırmak için yeniden yargılama yapmak üzere dosya ilgili mahkemeye gönderilir. Yeniden yargılama yapmakla yükümlü mahkeme, Anayasa Mahkemesinin ihlal kararında açıkladığı ihlali ve sonuçlarını ortadan kaldıracak şekilde mümkünse dosya üzerinden karar verir.”

(Mikrofon otomatik cihaz tarafından kapatıldı)

BAŞKAN – Toparlayalım lütfen.

ÖZGÜR ÖZEL (Manisa) – Adam ihlali söylemiş. Anayasa Mahkemesinin görevli, değerli yargıçları, oradaki insanlar, adamlar, kadınlar demişler ki: “İhlal var, kaldır.” Yollamış. Bizim yazdığımız Anayasa’ya, milletin kabul ettiği Anayasa’ya, bizim çıkardığımız kanuna uymuyor birisi. Bunun böyle olacağı belliydi. Nasıl belliydi?

“Dokunulmazlıklar eğer milletvekili yeniden seçilirse yeniden kazanılır.” yazıyor. Bu konuda Anayasa değişikliği görüşülürken Şentop’a sordular, tutanak altında var: “Bu kişiler, dokunulmazlığı kaldırılan kişiler yeniden vekil seçilirse…” Şentop açıkça diyor ki: “Yeniden dokunulmazlık kazanır.” Kesin mi? Kesin. Meclis Başkanı oldu, bu mahkeme Enis Berberoğlu’nu yargılamaya devam etti.

(Mikrofon otomatik cihaz tarafından kapatıldı)

BAŞKAN – Tamamlayalım lütfen.

ÖZGÜR ÖZEL (Manisa) – Bitireceğim Sayın Başkanım. Tek bu konu, başka hiçbir konumuz yok.

Meclis Başkanı “Ben o kararımda ısrarcıyım, yargılamanın durması lazım.” dedi, durmadı. Karara bağladı, Meclise yolladı, belli bir süre okutmadı. Bir gün ne olduysa oldu “Okutmak zorundayım.” dedi. Ne oldu arkadaşlar, birbirimizi mi kandıracağız? Ne oldu da okuttu? Ve Anayasa Mahkemesinin Enis Berberoğlu başvurusunun görüşülmesine bir ay kala okuttu, günler kala okuttu, o kararı beklemeden okuttu, milletvekilliğini düşürdü. Anayasa Mahkemesi ihlal kararı verdi, topu 14. Mahkemeye attı “Onun kararını beklerim.” dedi. O diyor ki “Ben Anayasa’ya uymam, kanuna uymam.” Burası çadır devleti diyorsanız, susun buna. “Burası alt yasama mahkemesinin yargı aktivizmiyle Meclise kafa tutacağı yerdir.” diyorsanız uyun bu karara. Eğer diyorsanız ki: “Bir mahkeme, aldığı talimatı yerine getirmek pahasına, bu Anayasa’yı ayaklar altında çiğner.” Susun buna. Biz zamanında susmadık, hem de nasıl, biliyor musunuz?

(Mikrofon otomatik cihaz tarafından kapatıldı)

BAŞKAN – Sayın Özel, toparlayalım.

Son cümlelerinizi alalım.

ÖZGÜR ÖZEL (Manisa) – Anayasa’da kapı gibi yazıyordu, Recep Tayyip Erdoğan muhtar bile olamıyordu ama partisinin Genel Başkanıydı, seçim kazanmıştı. 22’nci Dönemde biz oturduk, Genel Başkanınız milletvekili seçilebilsin diye Anayasa değiştirdik; Anayasa’ya ilave yaptık, ek yaptık. Şimdi, siz, Anayasa “Bunu yapmaz.” dediği hâlde, “Herkesi bağlar.” dediği hâlde bu talimatlı adalet celladının bu kararına teslim olursanız, her şey bir yana, en kaba tabirle, bu bir kere racona ters, insan utanır. Genel Başkanınızın siyaset yolunu açacak Anayasa değişikliğini yapan bir Parlamento, bir siyasi parti; Anayasa’ya rağmen milletvekilliği düşürülen, haklı çıkan, hakkı alt mahkemece gasbedilen milletvekili…

Bakın, İstanbul seçimini iptal ettirdiğiniz gün uyardık, “Bu, milletin vicdanından döner.” dedik, 800 bin farkla demokrasi tokadını yediniz. Aha, zulümde karar ederseniz, içinden adaletin söküldüğü devletimizi çeteye çevirirseniz…

(Mikrofon otomatik cihaz tarafından kapatıldı)

ÖZGÜR ÖZEL (Manisa) – Son sözüm…

BAŞKAN – Son sözü alıyoruz artık Sayın Özel.

Buyurun.

ÖZGÜR ÖZEL (Manisa) – …bu çeteye “devlet” derseniz, devleti suç örgütü gibi yönetirseniz buna millet el koyar kardeşim, seçimlerde bu sefer öyle bir tokat yersiniz ki şaşırırsınız “Bu kadar, üst üste seçim kazanıyorduk diye övünürken biz buraya nasıl savrulduk?” diye. Siz demokrasiden ve hukuktan koptukça bir yerlere savruluyorsunuz. İstanbul seçiminde millî iradeye kafa tuttunuz, sonucu. Bu, millî iradenin daniskası. Beyler, bayanlar; buna kafa tutan, bunun bedelini ağır öder. Biz mücadele ederiz, biz bedel de öderiz ama millet sizi affetmez, tarih sizi affetmez. Bu ayıba ortak mı olacaksınız, bu rezaleti ortadan mı kaldıracaksınız? Gözünüzün içine bakıyoruz, buyurun. (CHP sıralarından alkışlar)

BAŞKAN – AK PARTİ Grup Başkan Vekili Sayın Bülent Turan…

Buyurun Sayın Turan.

27.- Çanakkale Milletvekili Bülent Turan’ın, hayatını kaybeden Kilis Belediye Başkanı Mehmet Abdi Bulut’a Allah’tan rahmet dilediğine, 13 Ekim Ankara’nın başkent oluşunun 97’nci yıl dönümüne, Ahilik Haftası’na ve Manisa Milletvekili Özgür Özel’in yaptığı açıklamasındaki bazı ifadelerine ilişkin açıklaması

BÜLENT TURAN (Çanakkale) – Sayın Başkan, değerli milletvekili arkadaşlarım; hepinizi saygıyla selamlıyorum.

Geçirdiği rahatsızlık sonucu bir süredir tedavi olan Kilis Belediye Başkanımızı, Mehmet Abdi Bulut Başkanımızı kaybettik. Allah rahmet eylesin, mekânı cennet olsun. Üzüntümüzü ifade etmek isterim.

Sayın Başkan, değerli milletvekilleri; biliyorsunuz bugün Ankara’nın başkent oluşunun 97’nci yılı. Ankara Millî Mücadele’mizin komuta edildiği merkez olması ve Gazi Meclisimize ev sahipliği yapması hasebiyle tarihî misyonunu hâlen devam ettiriyor. Gazi Mustafa Kemal Atatürk başta olmak üzere tüm silah arkadaşlarını tekrar saygıyla yâd ediyorum. Ankara’nın başkent oluşunun 97’nci yılını kutluyorum.

Sayın Başkan, değerli milletvekilleri; dün itibarıyla, geleneksel hâle gelen Ahilik Haftası başladı. Ahilik, uzun yıllar topraklarımızda sosyoekonomik ve kültürel bir kurum olarak varlığını sürdürmeye devam etti, ediyor. Kadim tarihimizin bize emanetlerinden olan Ahilik kültürünü yaşatmak, gelecek nesillere aktarmak hepimizin ortak sorumluluklarından bir tanesi. Günümüzün Ahileri olan üreticilerimizin, esnafımızın, tüccarımızın ve sanayicimizin Ahilik Kültürü Haftası’nı tebrik ediyor; bereketli, bol, helal kazanç temenni ediyorum.

Sayın Başkan, değerli milletvekilleri; az önce değerli Grup Başkan Vekilinin de ifade ettiği malum mahkeme kararıyla ilgili ben de izin verirseniz birkaç kelime etmek isterim.

Aslında karar çok yeni, daha birçok vekilimizin kararı eline alıp okuma imkânı bulmadığını düşünüyorum. O yüzden bu kadar yüksek perdeden haykırmayı, tehdide varan ifadeler kullanmayı doğru bulmuyorum. Hele ki -son cümleyi başta söyleyeyim- mahkemedeki görevli olan hâkimlerimizin, ilgililerin isimleri okunarak âdeta hedef gösterilmesini çok şık bulmuyorum Sayın Başkan. Bu görevler gelir geçer, vekillik de hâkimlik de. Herkes kendi baktığı yerden kararlar verir, bunlar doğrudur, yanlıştır tartışılabilir ama “Bu kararı veren şu hâkimdir.” demenin bir defa bizim siyasi kültürümüze, siyasi yaklaşımımıza uymadığını düşünüyorum Sayın Başkan. Yoksa, herkes burada sevmediği hâkimin adını okumaya başlarsa burası başka bir yer hâline gelir, doğru olmaz.

Sayın Başkan, değerli arkadaşlar; bakınız, olayların sürecini totalde beraber değerlendirmezsek, temel parametreleri makul ve soğuk akılla tartmazsak bazen yanlış yerlere varabiliriz. Uzun bir süreç var iddia konusu davayla ilgili, önce bunu hatırlamak lazım. Biliyorsunuz, söz konusu vekilin vekilliğinin düşmesi bizim bir kararımızla, vekillerin bir oylamasıyla, Meclisin bir hüküm ifade etmesiyle ortaya konan bir sonuç değil. Kesinleşen bir karar vardı ve bu karar okundu yani özetle, vekiller hüküm kurmadı, oy vermedi, bu konuya ilişkin bir işlem yapmadı.

(Mikrofon otomatik cihaz tarafından kapatıldı)

BAŞKAN – Buyurun.

BÜLENT TURAN (Çanakkale) - Ancak bu konuyu hatırladığımızda, söz konusu vekilin beş yıl on ay gibi büyük bir ceza aldığını söyleyebilirim. Bu cezayı niye almıştı? Hatırlarsınız, FETÖ darbesinin aşamalarından biri olan MİT tırlarının ifşasını, devletin gizli kalması gereken sırlarının ifşasını mahkemeler bir basın faaliyeti olarak değil, bir casusluk faaliyeti olarak değerlendirmişlerdi. Bu yargılama yapıldı, uzun süren bir yargılamaydı. Bu yargılamanın sonucunda, dediğim gibi, altı yıla yakın bir ceza alındı. Sonra, yine, AK PARTİ’nin büyük bedeller ödeyerek, büyük tartışmalara konu yaparak millete götürdüğü değişikliğin neticesinde hayat bulan Anayasa Mahkemesinin kişisel başvuruların değerlendirilmesine ilişkin yeni kurulan bu müessesesine başvuru imkânı oldu. İlgili vekil hakkı olan bu adımı attı, mahkeme bir karar verdi.

(Mikrofon otomatik cihaz tarafından kapatıldı)

BAŞKAN – Buyurun.

BÜLENT TURAN (Çanakkale) – Hepimiz biliyoruz ki Anayasa Mahkemesi kesin hüküm vermez, veremez. Anayasa Mahkemesi beraat ya da hüküm inşa edemez, ederse yanlış yapmış olur. Nitekim Anayasa Mahkemesi verdiği bu kararla, ne mahkûmiyet ne beraat kararıyla “Tekrar yargılanma imkânı var, hak ihlali var.” dedi, çok önemli bir karardı. Bunun üzerine ilgililer yerel mahkemeye, ilk derece mahkemesine başvurdular ve bugün o mahkeme de Anayasa Mahkemesinin yerindelik denetimi yaparak, Anayasa’nın sınırlarını zorlayarak bu kararı verdiğini ve bu konuda dokunulmazlıkların devam ettiğini vurguladı. (CHP sıralarından “Cık cık cık…” sesleri) “Cık cık cık” değil, ben kararı okuyorum, mahkeme kararını okuyorum, kanaatimi söylemedim hâlâ. (CHP sıralarından gürültüler)

MAHMUT TANAL (İstanbul) – Kararda öyle demiyor ama.

BAŞKAN – Müdahale etmeyelim arkadaşlar.

BÜLENT TURAN (Çanakkale) – Dolayısıyla ilk derece mahkemesi, Anayasa Mahkemesi yerindelik denetimi yaptığından dolayı “Ben yargılamayı tekrar etmiyorum.” dedi. Dolayısıyla Anayasa Mahkemesi de bu ülkenin, bu Meclisin, bu milletin bir mahkemesi.

(Mikrofon otomatik cihaz tarafından kapatıldı)

BAŞKAN – Toparlayalım lütfen.

BÜLENT TURAN (Çanakkale) – Yerel mahkeme de bu milletin, bu devletin bir mahkemesi. Mahkemeleri hedef alan, şahısların ismini hedef alan açıklamaları doğru bulmuyorum. Kaldı ki Anayasa Mahkemesinin -herkes iyi hatırlayacaktır- daha eski yıllarda benzer bir kararı vardı, bu karara uymayan ilk derece mahkemesi oldu, taraflar bu karara itiraz ettikten sonra da “Anayasa Mahkemesinin kararına herkesin uyması lazım.” deyip tekrar bir üstteki mahkeme hüküm vermişti. Şunu demek istiyorum: Bu karar çok yeni, son akla bakmak lazım, Anayasa Mahkemesinin ne olduğunu iyi biliyoruz ama bu mahkemelerin kendi arasındaki usul tartışmalarının süreçleri direkt bizim konumuz değil diye düşünüyoruz. Bu mahkemenin kararına itiraz hakkı var, itirazı yapacaklardır ilgililer mutlaka. O karardan sonra ortaya çıkan hüküm de tekrar değerlendirilecektir. Mecliste okunan karar kesin hükümdür, şu an hâlâ o kesin hüküm var önümüzde. Yarın başka bir kesin hüküm okunur, bu kez hükme hep beraber uymak boynumuzun borcu olur.

(Mikrofon otomatik cihaz tarafından kapatıldı)

BAŞKAN – Tamamlayalım Sayın Turan.

BÜLENT TURAN (Çanakkale) – Dolayısıyla kesin hüküm verilinceye kadar süreci soğuk akılla takip etmeyi hepimize yakışan bir tavır olarak değerlendiriyorum.

Polemik olsun diye değil ama lütfen yanlış anlamayın, bir husus ifade etmek isterim. Bakınız, bu konudaki esas tartışma, dokunulmazlıkların kaldırılmasından sonraki yargılamalardır. Dokunulmazlıkları CHP’nin de desteğiyle, hatta ön almasıyla kaldırdık geçen dönem. Tekrar seçim oldu, Meclise geldik. Mahkemelerin bir grubu “Tekrar vekil olmak, dokunulmazlığı tekrar kuşandırır.” dedi. Bir grup hâkim, mahkeme dedi ki: “Hayır, o dokunulmazlıklar kişi bazlı değil, dosya bazlı kalkmıştı. Dolayısıyla, tekrar vekil olsanız da o dosyalar devam ettiği müddetçe dokunulmazlık olmaz.” Hangisi doğru geçiyorum ama tartışmanın esası dokunulmazlıkların kaldırılmasındandır yani “Ben denizi severim ama dalgayı sevmem.” tarzı, doğru bir yaklaşım değil. Siz bu adımı atarsanız, dokunulmazlıkları kaldırırsanız mahkemeler değerlendirir, Yargıtay değerlendirir, Anayasa Mahkemesi, hepsi değerlendirebilir.

(Mikrofon otomatik cihaz tarafından kapatıldı)

BÜLENT TURAN (Çanakkale) – Son cümle…

BAŞKAN – Sayın Turan, son cümlenizi alalım.

BÜLENT TURAN (Çanakkale) – Şu an, hâlen daha devam eden, derdest olan bir süreç var, onun kesinleşmesini hep beraber takip edelim diyor, yüce heyetinizi saygıyla selamlıyorum. (AK PARTİ sıralarından alkışlar)

ÖZGÜR ÖZEL (Manisa) – Sayın Başkan…

BAŞKAN – Sayın Özel, buyurun.

28.- Manisa Milletvekili Özgür Özel’in, Çanakkale Milletvekili Bülent Turan’ın yaptığı açıklamasındaki bazı ifadelerine ilişkin açıklaması

ÖZGÜR ÖZEL (Manisa) – Sayın Başkan, şundan dolayı söz aldım, iki hususu söyleyeceğim, ithama biraz sonra cevap vereceğim ama bir tanesi şu: Hepimiz okuduğumuzu anlayacak kapasitedeyiz, zaten anayasaların çok özenle yazılmasının sebebi de budur ve “Bu karar, yürütme, yasama, yargı, herkes için bağlayıcıdır ve kesindir.” diyor. İlk kademe mahkemelerinin kararı için demiyor, onun itiraz mercisi var, üst mercileri var. Bu bir yere kadar tartışılacak ya, tam da dediği tartışma vardı; ben söyledim, Bülent Bey söyledi, ben söyledim, Bülent Bey söyledi… Ama buna kim karar verecek? En son, en üst mahkeme. O en üst mahkemenin kararının tartışmasız olduğunu yazmış Anayasa. Aynı Yüksek Seçim Kurulunun kararları kati deyince başka bir yere gidemiyorsunuz ya, bu kadar net. Şimdi bunun üstüne bir başka yorum, hakikaten samimiyeti sorgulatacak, hepimizin aklıyla alay edecek bir yorum olur.

İkinci kısım; bahsettiğim, adalet celladı dediğim kişiyle ilgili hedef medef göstermiyorum.

(Mikrofon otomatik cihaz tarafından kapatıldı)

BAŞKAN – Sayın Özel tamamlayalım lütfen.

ÖZGÜR ÖZEL (Manisa) – Çok net olarak diyorum ki bakın, o adalet celladını kayda geçiriyorum. O adalet celladı bakın ne işler yaptı: İstanbul İl Başkanı Canan Kaftancıoğlu davası onda; Sanatçı Atilla Taş ve Gazeteci Murat Aksoy’un tahliye edilmelerinden hemen sonra yeni bir soruşturma açıp cebir ve şiddet kullanarak onların özgürlüğüne engel olup tekrar tutuklama işi, o acayip iş onda; HDP’nin önceki Eş Genel Başkanı Selahattin Demirtaş’ın yargılandığı davadan tahliye edildiği anda başka bir davadan tutuklama kararını vermek onda; Sözcü gazetesi yöneticileri için, FETÖ’nün hiyerarşi yapısında olmamakla birlikte FETÖ yararına çalıştıkları için FETÖ üyesi gibi cezalandırma kararı onda. Oysaki bunların hepsi; biri 35’te, biri 36’da, biri 14’te, biri 15’teydi. Bu beyefendiyi, bu özel celladı, bu giyotini mahkeme mahkeme gezdiriyorsunuz bu kararları alabilsin diye arkadaşlar; hepsini birden, hepsini birden…

(Mikrofon otomatik cihaz tarafından kapatıldı)

RAMAZAN CAN (Kırıkkale) – Anayasa’ya uygun mu konuştuğun?

BAŞKAN – Sayın Özel, tamamlayalım lütfen, son sözlerinizi alacağım.

ÖZGÜR ÖZEL (Manisa) – Böyle 4 hâkim bulamadınız, bu adalet celladını seyyar giyotin olarak mahkeme mahkeme gezdiriyorsunuz. Bu beyefendi, adaletle bağını koparmış; bu beyefendi, hukukla bağını koparmış; bu beyefendi, devriiktidarınızın şahıs devletinde “Onu bırakmam, onu yapmam.” diyen kişinin talimatları için tekerlekli giyotin. Bunu görün, bunun üzerine ne konuşacaksanız konuşun. Ben bunu unutmam, unutturmam; bu isim Akın Gürlek, tekerlekli adalet giyotini, bu Meclisin kayıtlarında ilerleyen zamanlarda tekrar yer alacaksın. Bu yapılanın hesabı sorulur kanun önünde.

Saygılarımla Sayın Başkan. (CHP sıralarından alkışlar)

BAŞKAN – Sayın Beştaş, söz talebiniz var herhâlde.

29.- Siirt Milletvekili Meral Danış Beştaş’ın, Çanakkale Milletvekili Bülent Turan’ın yaptığı açıklamasındaki bazı ifadelerine ilişkin açıklaması

MERAL DANIŞ BEŞTAŞ (Siirt) – Teşekkürler Sayın Başkan.

Doğrusu Sayın Turan’ı dinleyince şöyle anladım: Bu Parlamentoda 2016 yılında –Anayasa’ya aykırı bir şekilde bize göre- dokunulmazlıklar kaldırılmamış, partimizin, bir partinin eş genel başkanları, 11 milletvekili tutuklanmamış, burada oylamalar yapılmamış, sadece 26’ncı Dönemde 11 milletvekilinin düşünce ve ifade özgürlüğünden dolayı talimatla ceza verdirilerek ve onaylatılarak vekillikleri düşürülmemiş, daha geçen, iki ay önce Diyarbakır Milletvekilimiz ve Hakkâri Milletvekilimiz Leyla Güven ve Musa Farisoğulları’nın vekilliği düşürülmemiş gibi anladım. Bilmiyorum yanlış mı anladım çünkü diyor ki: “Buna biz karar vermedik.” Doğru, bir karar geldi ve okundu ama okunması bile siyasi bir tercihtir, bu siyasi bir iradedir. Şu anda tartıştığımız mesele, İstanbul 14. Ağır Ceza Mahkemesi Anayasa’ya göre bu kararı verebilir mi, veremez mi?

(Mikrofon otomatik cihaz tarafından kapatıldı)

BAŞKAN – Sayın Beştaş, tamamlayalım lütfen.

MERAL DANIŞ BEŞTAŞ (Siirt) – Tamamlayacağım.

Şimdi, darbe yapmak nedir? Anayasal düzeni değiştirmeye kastetmek nedir? Şunu tanımamaktır, buna aykırı fiilde bulunmaktır, en geniş yorumla. Anayasa ne diyor bize? Diyor ki: Anayasa Mahkemesinin kararları herkes için bağlayıcıdır. Ben İstanbul 14. Ağır Ceza Mahkemesinin üyelerinin kasten Anayasa’ya karşı, anayasal düzeni değiştirmeye dair suç işledikleri görüşündeyim. Çünkü şunu bilmemesi mümkün değil. “Ben Anayasa Mahkemesinin kararını tanımıyorum.” Neye dayanarak söylüyor, nasıl bir karar verebiliyor? Veremez ve bu nedenle geçmişten beri, özellikle 2 dönemdir, 7 Hazirandan bu yana bu Parlamentoya dönük talimatlı yargı, tamamen noter görevini üstlenerek, sahte suçlar da üreterek -bu kararla birlikte söylüyorum- alenen anayasal düzeni, kuvvetler ayrılığını değiştirmiştir; yasama, yürütme ve yargı birleşmiştir, tek kuvvet vardır artık ve bu da mahkemenin açıkça suç işlediğini gösteriyor. Bu nedenle vekillik iade edilmelidir. (HDP sıralarından alkışlar)

BAŞKAN – Sağ olun, teşekkür ediyorum Sayın Başkan.

RAMAZAN CAN (Kırıkkale) – Başkanım, gündeme geçelim artık.

BAŞKAN – Gündeme geçmeden önce 5 sayın milletvekilimize 60’a göre yerlerinden birer dakika söz vereceğim.

Sayın Bülbül…

30.- Aydın Milletvekili Süleyman Bülbül’ün, İstanbul 14. Ağır Ceza Mahkemesinin Anayasa Mahkemesinin Enis Berberoğlu’yla ilgili kararını yok saymasına ilişkin açıklaması

SÜLEYMAN BÜLBÜL (Aydın) – Sayın Başkan, teşekkür ederim.

Bu sabah Meclis Başkanı Sayın Mustafa Şentop, Enis Berberoğlu’nun milletvekilliği hakkında “Kesin hüküm ortadan kalkmadı, kalkana kadar karar veremeyiz.” demişti. Önce Meclis Başkanı Anayasa’nın temel kurallarını çiğnedi, sonra da mahkeme Anayasa’yı ihlal etti. İlk derece mahkemesi ülkemizin en yüksek yargı erkinin oy birliğiyle vermiş olduğu kararı tanımadı. Sayın Enis Berberoğlu’nun uğradığı haksızlıklara bir yenisi eklendi. Artık hem sözün hem de hukukun bittiği yerdeyiz. Skandal niteliğindeki bu karar siyasallaşan yargının, bağımsız olmayan ve taraflı yargının mevcudiyetini bir kez daha ortaya koydu. Anayasa’nın 153’üncü maddesini görmezden geldiler. Tek adam rejimi ve saray iktidarı, bu ülkeyi yarattığı hukuksuzluklarla yönetmeye çalışıyor.

Teşekkür ederim.

BAŞKAN – Sayın Sümer…

31.- Adana Milletvekili Orhan Sümer’in, İstanbul 14. Ağır Ceza Mahkemesinin Anayasa Mahkemesinin Enis Berberoğlu’yla ilgili kararını yok saymasına ilişkin açıklaması

ORHAN SÜMER (Adana) - Teşekkür ederim Sayın Başkan.

Milletvekilimiz Enis Berberoğlu’yla ilgili Anayasa Mahkemesinin verdiği karara bir alt mahkemenin uymaması kabul edilemez. Anayasa Mahkemesi kararları yasama, yürütme ve yargı organlarını bağlamaktadır. Adalet kavramını sağlamak hepimizin görevidir. Meclisin saygınlığı için, hukuk devleti anlayışı için, en üst mahkemenin verdiği karara uymak zorunluluktur. Hukuk içinde ikilem olmamalıdır, hukuk siyasallaşmamalıdır. Anayasa Mahkemesi bir karar verdiğinde bir alt mahkeme “Bu karara uymuyorum.” diyemez.

Bu gerçekler ışığında, Milletvekilimiz Enis Berberoğlu’yla ilgili karar derhâl uygulanmalı ve tüm uyarılarımıza rağmen düşürülen milletvekilliği geri verilmelidir.

BAŞKAN – Sayın Gökçel…

32.- Mersin Milletvekili Cengiz Gökçel’in, İstanbul 14. Ağır Ceza Mahkemesinin Anayasa Mahkemesinin Enis Berberoğlu’yla ilgili kararını yok saymasına ilişkin açıklaması

CENGİZ GÖKÇEL (Mersin) – Sayın Başkan, bugün bir kez daha hukukun ayaklar altına alındığına şahit oluyoruz. Anayasa Mahkemesinin Enis Berberoğlu hakkında vermiş olduğu hak ihlali kararı yerel mahkeme tarafından yok sayılmıştır. Devletin mihenk taşı Anayasa Mahkemesi kararı yok sayılmıştır. Milletin iradesiyle seçilmiş… Devletin kaynağı Anayasa Mahkemesi tarafından verilen kararın yok sayılması hukuk garabetidir. Yasama, yürütme, yargı ayrılığı artık kalmamıştır. Yargı siyasallaşmıştır. Otoriter bir rejimin resmi bugün gözlerimizin önüne serilmiştir. Biz cumhuriyetimizin anayasal bir hukuk devleti formundan çıkarılmasına müsaade etmeyeceğiz. Milletin oylarıyla seçilmiş bir milletvekilinin hakkının gasbedilmesine sessiz kalmayacağız. Kararı kınıyoruz.

BAŞKAN – Sayın Bayraktutan…

33.- Artvin Milletvekili Uğur Bayraktutan’ın, İstanbul 14. Ağır Ceza Mahkemesinin Anayasa Mahkemesinin Enis Berberoğlu’yla ilgili kararını yok saymasına ilişkin açıklaması

UĞUR BAYRAKTUTAN (Artvin) – Teşekkür ediyorum Sayın Başkan.

Enis Berberoğlu’na ilişkin dokunulmazlık dosyası Meclise geldiği zaman Mecliste yapılan görüşmelerde Anayasa’nın 83’üncü maddesinin dördüncü fıkrasındaki “Tekrar seçilen milletvekili hakkında soruşturma ve kovuşturma, Meclisin yeniden dokunulmazlığını kaldırmasına bağlıdır.” hükmünü defalarca tekrarlamıştık. 153’üncü madde de Anayasa Mahkemesine ilişkin olarak “Anayasa Mahkemesi kararları Resmî Gazetede hemen yayımlanır ve yasama, yürütme ve yargı organlarını, idare makamlarını, gerçek ve tüzelkişileri bağlar.” diyor. 153’üncü maddedeki bu hükümde eğer İstanbul’daki 14 no.lu –ben mahkeme demiyorum- 3 kişiden oluşan heyete ilişkin bir istisna kararı olsaydı bu konuda bir problem olmazdı ama bu konuda bir istisna olmadığına göre, 153’üncü maddede de açıkça bütün kararların idareyi, yasama organlarını, yargıyı bağlayacağına ilişkin açık amir hüküm olmasına rağmen, bu hükmün varlığına rağmen alt mahkemenin bu şekilde kararında direnmesini hukuka, kanuna, yasalar arasındaki hiyerarşik üstünlüğe ilişkin açık hükmün açıkça ihlal edildiğini…

(Mikrofon otomatik cihaz tarafından kapatıldı)

BAŞKAN – Sayın Hakverdi…

34.- Ankara Milletvekili Ali Haydar Hakverdi’nin, İstanbul 14. Ağır Ceza Mahkemesinin Anayasa Mahkemesinin Enis Berberoğlu’yla ilgili kararını yok saymasına ilişkin açıklaması

ALİ HAYDAR HAKVERDİ (Ankara) – Teşekkür ederim Sayın Başkanım.

Anayasa en üst toplumsal uzlaşı metnidir. Bu metin uyarınca Anayasa Mahkemesi kararları bütün kişi ve kurumları bağlar; Meclisi, yürütmeyi, yargının bütün kademesini, hâkim-savcıları, Cumhurbaşkanını, herkesi bağlar. Biz İstanbul 14. Ceza Mahkemesi heyetinin “Anayasa Mahkemesi kararını tanımıyorum.” deme cesaretini nereden aldığını çok iyi biliyoruz. Biz bu heyetin aynı adliye içerisinde 3 ayrı ağır ceza mahkemesinde görev verilmek suretiyle kullanışlı olma niteliğini de çok iyi biliyoruz. Bu heyet, toplumun sinir uçlarına dokunan kararlarının, maalesef imzacılarıdır. Kullanışlı olan hâkim-savcıların sonu bu ülkede hiç iyi olmamıştır. Bugün Enis Berberoğlu’nun adalete ihtiyacı var, bugün hukuka talimat verenlerin de yarın adalete ihtiyacı olacağı unutulmamalıdır.

BAŞKAN – Birleşime on dakika ara veriyorum.

Kapanma Saati: 17.37

DÖRDÜNCÜ OTURUM

Açılma Saati: 17.53

BAŞKAN: Başkan Vekili Haydar AKAR

KÂTİP ÜYELER: İshak GAZEL (Kütahya), Emine Sare AYDIN (İstanbul)

-----0-----

BAŞKAN – Sayın milletvekilleri, Türkiye Büyük Millet Meclisinin 4’üncü Birleşiminin Dördüncü Oturumunu açıyorum.

Gündeme geçiyoruz.

Başkanlığın Genel Kurula sunuşları vardır.

Türkiye Büyük Millet Meclisi Başkanlığının bir tezkeresi vardır, okutup bilgilerinize sunacağım.

VII.- BAŞKANLIĞIN GENEL KURULA SUNUŞLARI

A) Tezkereler

1.- Türkiye Büyük Millet Meclisi Başkanlığının, Karadeniz Ekonomik İşbirliği Parlamenter Asamblesi (KEİPA) Türk Grubunda, Ordu Milletvekili Cemal Enginyurt’tan boşalan üyelik için Milliyetçi Hareket Partisi Grubu Başkanlığınca bildirilen Sivas Milletvekili Ahmet Özyürek’in üyeliğinin Başkanlık Divanında yapılan incelemede uygun bulunduğuna ilişkin tezkeresi (3/1336)

Türkiye Büyük Millet Meclisi Genel Kuruluna

Karadeniz Ekonomik İşbirliği Parlamenter Asamblesi (KEİPA) Türk Grubunda, Ordu Milletvekili Cemal Enginyurt’tan boşalan üyelik için 28/3/1990 tarihli ve 3620 sayılı Türkiye Büyük Millet Meclisinin Dış İlişkilerinin Düzenlenmesi Hakkında Kanun’un 2’nci maddesine göre Milliyetçi Hareket Partisi Grubu Başkanlığınca bildirilen Sivas Milletvekili Ahmet Özyürek’in üyeliği Genel Kurulun bilgilerine sunulur.

                                                                                                                           Mustafa Şentop

                                                                                                         Türkiye Büyük Millet Meclisi Başkanı

BAŞKAN – Bilgilerinize sunulmuştur.

İYİ PARTİ Grubunun İç Tüzük’ün 19’uncu maddesine göre verilmiş bir önerisi vardır, okutup işleme alacağım ve oylarınıza sunacağım.

VIII.- ÖNERİLER

A) Siyasi Parti Grubu Önerileri

1.- İYİ PARTİ Grubunun, Trabzon Milletvekili Hüseyin Örs ve 20 milletvekili tarafından, emeklilerin sorunlarının incelenerek bu sorunlara çözüm yollarının belirlenmesi amacıyla 30/7/2020 tarihinde Türkiye Büyük Millet Meclisi Başkanlığına verilmiş olan (10/3207) esas numaralı Meclis Araştırması Önergesi’nin ön görüşmelerinin, Genel Kurulun 13 Ekim 2020 Salı günkü birleşiminde yapılmasına ilişkin önerisi

Türkiye Büyük Millet Meclisi Başkanlığına

Danışma Kurulu 13/10/2020 Salı günü (bugün) toplanamadığından, grubumuzun aşağıdaki önerisinin İç Tüzük’ün 19’uncu maddesi gereğince Genel Kurulun onayına sunulmasını saygılarımla arz ederim.

                                                                                                                 Dursun Müsavat Dervişoğlu

                                                                                                                                  İzmir

                                                                                                                        Grup Başkan Vekili

Öneri:

Trabzon Milletvekili Hüseyin Örs ve 20 milletvekilinin 30/7/2020 tarihinde Meclis Başkanlığına sunduğu, emeklilerin sorunlarının incelenerek bu sorunlara çözüm yollarının belirlenmesine ilişkin Meclis araştırması önergesinin diğer önergelerin önüne alınarak görüşmelerin 13/10/2020 Salı günkü birleşimde yapılması önerilmiştir.

BAŞKAN – Önerinin gerekçesini açıklamak üzere İYİ PARTİ Grubu adına Trabzon Milletvekili Sayın Hüseyin Örs.

Buyurun Sayın Örs. (İYİ PARTİ sıralarından alkışlar)

İYİ PARTİ GRUBU ADINA HÜSEYİN ÖRS (Trabzon) – Sayın Başkan, çok değerli milletvekilleri; emeklilerin sorunlarının incelenmesi ve çözülmesi hakkında İYİ PARTİ Grubu olarak vermiş olduğumuz araştırma önergesi hakkında grubumuz adına söz aldım. Hepinizi en derin saygılarımla selamlıyorum.

Değerli milletvekilleri, mart ayından bu yana ülkemizde etkisini gösteren pandemiden en çok etkilenen kesimlerin başında emeklilerimiz gelmektedir. Maaşı asgari ücretin altında olan milyonlarca emeklimiz var. Bu vatandaşlarımız çok zor şartlarda hayatlarını devam ettirmeye çalışıyorlar. Her gün gelen zamlarla artık baş edemez durumdadırlar. Birçoğu, ekonomik şartlarından dolayı âdeta evlerine hapsolmuşlardır. Fiyatlar düşer umuduyla semt pazarlarına geç saatlerde giden, o zaman bile kiloyla alışveriş yapamaz hâle gelen emeklilerimiz var. Beslenme, ısınma ve elektrik giderlerinin yanında bir takım elbise dahi alamaz durumda olan emeklilerimiz var. Ömürlerinin uzunca bir kısmını ülkemize ve topluma hizmetle geçiren bu insanlarımızın, yaşlandıklarında ve bakıma muhtaç olduklarında insan onuruna yakışır bir şekilde yaşama talepleri vardır.

Değerli milletvekilleri, İYİ PARTİ olarak milletin içinde, vatandaşın arasında olmaya, onların sorunlarını yerinde ve bizzat kendilerinden dinlemeye çalışıyoruz. Genel Başkanımız Sayın Meral Akşener il il, ilçe ilçe, köy köy Türkiye’yi geziyor; millete gidiyor, milleti dinliyor çünkü İYİ PARTİ sessiz yığınların sesi olmak için var. Biz, milletin beklentilerini, taleplerini Türkiye Büyük Millet Meclisinde dile getirmek için buradayız.

Bu gezilerimizin birinde emekli bir vatandaşımız Sayın Genel Başkanımıza “Aylık 2 bin TL maaş alıyorum, 800 TL’sini kiraya veriyorum, 400 TL’si de faturalara gidiyor; geri kalanla ben evime nasıl bakacağım?” demişti. Hatta, Sayın Genel Başkanımız bu diyaloğu Twitter hesabından da görüntülü olarak yayınlamıştı.

İşte, değerli milletvekilleri, acı gerçek bu sözlerde gizli değil, ayan beyan ortadadır. Emeklilerimizin maaşları, enflasyonun artması ve ekonomik kriz nedeniyle gündelik hayatlarındaki zorunlu harcamalarını dahi karşılamaya yetmemektedir.

Değerli milletvekilleri, emekli vatandaşlarımızın birçok sorunu var. Her seçim döneminde, seçim vaatlerinde yer alan 3600 ek gösterge ve intibak yasası ne yazık ki tozlu raflarda kalmış, verilen sözler tutulmamıştır. İntibak yasasının çıkarılması ve vergi iadesinin yerini alan ek ödemenin yüzdesinin artırılmasıyla maaşlarında ve ikramiyelerinde artış olacak olan emekliler, bir umut, Meclisten çıkacak yasayı beklemektedirler. Emeklilerimiz için en az ek ödeme tutarı günün şartlarına göre yükseltilmeli, ek ödeme oranları en az yüzde 8-9 olarak belirlenmelidir.

Değerli milletvekilleri, 2000 öncesi dönemde alt sınır aylık bağlama oranının yüzde 70’ten az olamayacağı hükmüyle emekli aylıklarını koruyan bir sistem bulunmaktaydı, 2000 sonrası için alt sınır aylık bağlama oranının yüzde 35’e düşürülmesiyle birlikte aylıkları koruyan bu sistem de ortadan kalkmıştır. Gerçekçi bir alt sınır aylık bağlama oranı ivedilikle belirlenmelidir. Ayrıca 2000 öncesi SSK emeklilerine 6283 sayılı Kanun’la intibaklar yapılmış ve 1 Ocak 2013 itibarıyla intibak farkları emekli aylıklarına ilave edilmişti. 2000 öncesi emekli olanların intibak aylıkları ile 2000 sonrası intibak yapılmayan emeklilerin aylıklarında, prim kazançları ve prim ödeme gün sayıları aynı olmasına rağmen farklılıklar vardır, bu farklılıklar da ivedilikle giderilmelidir.

Değerli milletvekilleri, bir başka husus da şu:

(Mikrofon otomatik cihaz tarafından kapatıldı)

BAŞKAN – Tamamlayalım Sayın Örs.

HÜSEYİN ÖRS (Devamla) - TÜFE artışının hesaplanmasındaki ana harcama madde grupları ve dağılım yüzdeleri çalışanların ve emeklilerin zamlarını yakından ilgilendirmektedir. Doğal gaz, elektrik, ulaşım, çay, şeker ve diğer gıda maddelerine gelen yüksek oranlı zamların TÜFE hesaplamalarına ve artışlarına sınırlı yansıması, çalışanların ve emeklilerin aylıklarını küçülten bir etki yaratmaktadır.

Bir başka hususu daha arz etmek istiyorum. Sağlık hizmeti ihtiyacı giderek artan emeklilerimizin aylıklarından önemli tutarda “katkı payı” adı altında kesintiler yapılmaktadır. Vakıf üniversiteleri ve özel hastanelerin yüzde 200’e kadar ilave ücret uygulaması emeklilerimizin ödeme gücünü aştığından, emeklilerimizin bunlardan sağlık hizmeti alması da zorlaşmaktadır. Çalıştıkları yıllarda yüksek oranda kesilen genel sağlık primleri, emekli aylığını ve sağlık hakkını güvence altına almak adına ödenmiştir.

(Mikrofon otomatik cihaz tarafından kapatıldı)

HÜSEYİN ÖRS (Devamla) – Bir dakika daha süre isteyebilir miyim.

BAŞKAN – Son kez, buyurun.

HÜSEYİN ÖRS (Devamla) – Evet, son bir kez daha.

Bu nedenle, emekliler katkı paylarından muaf tutulmalı ve muayene ücreti, ilaç farkı, reçete bedeli ve ilave ücret gibi hiçbir ad altında katkı payı alınmamalıdır.

Bir de dinî bayramlarda biner Türk lirası emekli ikramiyesi uygulaması, dinî bayramlarda emekliye birer maaş ikramiye şeklinde yeniden düzenlenmelidir.

Son olarak AK PARTİ dâhil bütün partilerin “Çözeceğiz.” diyerek söz verdiği emeklilikte yaşa takılan vatandaşlarımızın mağduriyetlerini dile getirmek istiyorum. Bu konuyla ilgili İYİ PARTİ olarak verdiğimiz önerge iktidar grubu tarafından reddedilmişti. Emeklilikte yaşa takılanlar kazanılmış haklarının gasbedilmesinden rahatsızdırlar. İktidardan istediğimiz, vatandaşlarımızın hak taleplerini devlete yük olarak görmekten vazgeçmeleridir. Bu ülkenin vatandaşının hak talebi devlete yük değildir. Gelin, bu yasama döneminde, emeklilikte yaşa takılanların önündeki takozu kaldıralım. Biz getirdik reddettiniz, siz getirin biz destekleyelim.

Saygılarımı arz ediyorum. (İYİ PARTİ sıralarından alkışlar)

BAŞKAN – İYİ PARTİ grup önerisi üzerinde Halkların Demokratik Partisi Grubu adına Batman Milletvekili Sayın Necdet İpekyüz.

Buyurun Sayın İpekyüz. (HDP sıralarından alkışlar)

HDP GRUBU ADINA NECDET İPEKYÜZ (Batman) – Sayın Başkan, değerli milletvekilleri; hepinizi saygıyla selamlıyorum.

Emeklilik ve emek… Emek vererek bizi bugüne getiren ve bugünden yarına hazırlayan, Türkiye için bu koşullarda cefakâr bir şekilde çaba harcayan bütün emeklileri Halkların Demokratik Partisi olarak saygıyla selamlıyoruz. Onların ihtiyaçları bizim ihtiyaçlarımızdır, onların mücadelesi bizim mücadelemizdir.

Ne tesadüf ki verilen önergeyle beraber, Ankara’da, Ankara Valiliği, bugün, DİSK’e bağlı Emekliler Sendikasının kapatılması için dava açmış ve duruşma bugün Ankara’da görülüyordu, sanırım ertelendi.

Bir taraftan insanların sorunları var, diğer taraftan insanlar örgütlenmek istiyor, sorunlarını gündeme getirmek istiyor ve her zaman olduğu gibi “Konuşmayın, kapatalım.” deniyor. Siz ne yaparsanız yapın, nasıl ki Z kuşağı “Oy moy yok.” diyorsa, emekliler de bizim “…” (x) baş tacımızdır, onlar da “Oy moy yok.” diyorlar. Neden? Çünkü 13 milyona yakın emekli var ve hâlâ sayılarını bilemediğimiz, her zaman saklanan, kendilerine ait rakamları saklanan emeklilikte yaşa takılanlar, 5 milyon civarında da öyle bir sayı var, yaklaşık 18 milyon, 19 milyona yakın insan ne yapacaklarını şaşırmışlar. Her seçim döneminde, emeklilikte yaşa takılanlarla ilgili, intibakla ilgili, 3600 ek göstergeyle ilgili sözler veriliyor, buraya geldikten sonra unutuluyor.

Peki, emekliler ne yapıyor? Resmen perişan vaziyetteler. Kimi ikinci iş peşinde koşuşturuyor, kimi insanca yaşamak için bir çaba harcamaya çalışıyor. Niçin insanca? Bütün dünyada insanların örgütlenmesine ve aldıkları ücretlere bakılıp aslında sosyal devlet olup olmadıklarına da bakılıyor. Türkiye, bütün Avrupa ülkeleri arasında yapılan bir araştırmada, emeklilikte sondan 3’üncü sırada. Peki, nedir problemler? Aynı eğitim, aynı prim ücretini veriyorsunuz, aynı sürede çalışmışsınız ve bütün bu prim ücretlerini ödediği hâlde 3 farklı şekilde maaş alıyor Türkiye’de emekliler; 2000 öncesi, 2000-2008 arası ve 2008’den sonra. Çok farklı ücretlere tabi tutulmaktalar ve yüzde 60’ı bin liranın altında maaş alıyorlardı. Bin liranın altında maaş alanlarla ilgili pandemide yeni bir düzenlemeyle “1.500 lira yapıyoruz.” dediler, bu 500 lira hazineden verildi. Şimdi yapılacak bütün artışlarla -ki TÜFE artışlarının TÜİK istediği kadar üzerinde oynasın- zaten 1.500’ü geçmediği için yüzde 60’ı perişan vaziyette ve neredeyse geçinemeyecek düzeydeler. Asgari ücretin de bu ülkede nasıl belirlendiğini biz biliyoruz.

Bir diğer konu: Hazine, resmen, SGK’ye olan borcunu nasıl ödeyeceğini bilmiyor ve emeklilerin belki de şu andaki, bu zor koşullardaki maaşları bile sıkıntıda.

(Mikrofon otomatik cihaz tarafından kapatıldı)

NECDET İPEKYÜZ (Devamla) – Sayın Başkan…

BAŞKAN – Toparlayalım.

NECDET İPEKYÜZ (Devamla) – Peki, ne istiyor bu emekliler? İntibak istiyorlar. En düşük maaşlarının -bu, hepimizin eleştirdiği, olmaz dediği- asgari ücretin üzerinde olması gerektiğini söylüyorlar ki bizim HDP olarak, Halkların Demokratik Partisi olarak düşüncemiz, bugün Türkiye’deki asgari ücret zaten komedi. Açlık sınırının rakamları belli, neredeyse 8 bin lira olmuş.

Bir diğeri sağlıkla ilgili. “Evde kal.” diyorsunuz, ötekileştiriyorsunuz ama pandemiyle ilgili test yapmaya gittiğinde 500 lira para istiyor özel hastaneler. Gelin, emeklilerle ilgili katkıyı kaldıralım. “Sağlıkta reform” diyordunuz, özelleştirdiniz, insanlar özel hastaneye gitmeye çekiniyorlar.

Bayram için bin lira verdiniz. 6 bayram geçti, ilk verdiğiniz bayram 3 çeyrek altın alıyorlardı, şimdi 1 çeyrek altın alıp üzerine şeker alamıyorlar. Gelin, artıralım. Bir de Bakan diyor ki: “ Dolarla mı belirleyeceğiz?” Altınla belirleyelim, dolarla belirleyelim. Bu vatandaş alışveriş yaparken böyle ödüyor. Bunlar bizim onurumuzdur, onlarla beraberiz.

(Mikrofon otomatik cihaz tarafından kapatıldı)

BAŞKAN – Sayın İpekyüz, selamlayalım lütfen.

NECDET İPEKYÜZ (Devamla) – Tamamlıyorum efendim.

BAŞKAN – Buyurun.

NECDET İPEKYÜZ (Devamla) – Onlarla beraber olmamız lazım, onların sorunlarına sahip çıkmamız lazım.

Ulaşım sorunları var. Bir de pandemide “65 yaş üstü” deyip gerçekten onları ötekileştirdik ve biz onlara sahip çıkmazsak yarın kendi geleceğimizi de karartırız, kendi geleceğimizle ilgili de sıkıntıya düşeriz. Koruyalım ama onurlu bir şekilde koruyalım. Koruyalım “Evde kal.” diyelim ama ona doğal gaz, elektrik, su, haberleşme ve iletişimde de katkı sunalım. Bunu yaptığımız zaman, onurlu yaşam hepimiz için vardır ve biz HDP olarak, Halkların Demokratik Partisi olarak pandemi ilk başladığında da bütçe görüşmelerinde dedik ki: “Bir an önce emeklilerle ilgili, gençlerle ilgili, kadınlarla ilgili, işsizlerle ilgili bu düzenlemeyi yapalım.” Gelin, bunu çözelim.

Hepinize saygılar sunuyorum. (HDP sıralarından alkışlar)

BAŞKAN – İYİ PARTİ grup önerisi üzerinde Cumhuriyet Halk Partisi Grubu adına Balıkesir Milletvekilimiz Sayın Ensar Aytekin.

Buyurun Sayın Aytekin. (CHP sıralarından alkışlar)

CHP GRUBU ADINA ENSAR AYTEKİN (Balıkesir) – Sayın Başkan, değerli milletvekilleri; İYİ PARTİ grup önerisi hakkında Cumhuriyet Halk Partisi Grubu adına söz aldım. Genel Kurulu saygıyla selamlıyorum.

Değerli arkadaşlar, ülkemizde Anayasa’nın, Anayasa Mahkemesinin, hakkın, hukukun, adaletin kırıntılarının dahi ortadan kaldırılmak istendiği bugünlerde bizler Cumhuriyet Halk Partisi olarak milletten aldığımız güçle adaleti, hakkı, hukuku, mağdurun, mazlumun hakkını son nefesimize kadar savunacağız; tarihe not düşelim. (CHP sıralarından alkışlar)

Değerli milletvekilleri, emekliler aslında bu toplumun temel yapı taşlarıdır. Kamu, özel fark etmez. Ekonomik etkinliklerin devamlılık ilkesi çerçevesinde yıllarını veren insanlar yerlerini yeni iş gücüne bırakmakta, kendileri ise yeniden çalışmak zorunda kalmaktadırlar çünkü AKP iktidarında, emekli olup hayatta kalmak bir mucizedir.

Sizlere iki fotoğraf göstermek istiyorum. Bakınız, Aile, Çalışma ve Sosyal Hizmetler Bakanlığının 1 Ekim Dünya Yaşlılar Günü’nde resmî internet sitesinden paylaştığı bir fotoğraf. Bakanlık yetkilileri Türkiye’de de böylesi bir emeklilik hayal ediyor olacaklar ki Norveç’ten aldıkları bir fotoğrafı kendi sitelerinde paylaşmışlar. Hayaller bu; peki, gerçekler nedir? Gerçekler de ne yazık ki bu değerli arkadaşlar. Emeklilerin Türkiye’deki durumu, internetten arama motoruna yazdığınızda karşınıza ilk çıkan fotoğraf, banka önünde, maaş gününde yüzlerce emeklinin saatlerce kuyrukta beklediği fotoğraf. Dileriz, isteriz ki Türkiye’de de böylesi fotoğraflar olsun.

Değerli arkadaşlar, Türkiye’de emeklilerimizi yalnızca hayat değil AKP de yıpratıyor. Dün ilginç bir şey yaşandı; Aile, Çalışma ve Sosyal Hizmetler Bakanı Zehra Zümrüt Selçuk emeklilere son iki yılda 674,5 milyar lira aylık ödeme yapıldığını sanki dünyaları bahşetmiş, lütfetmiş gibi açıkladı. Yıllardır bu insanların emekleri üzerine kurulan bu sistemde, sigorta primleri ödeyerek devletine katkı sunan insanlara maaş ödemeyi bir lütuf gibi gören bu zihniyet, bu toprakların gördüğü en büyük fütursuzluğun sorumlusudur. Daha evvel de toplu iş sözleşmelerinde mikrofon açık kalınca işçinin, emekçinin hakkının ne şekilde tırpanlandığı da kamuoyuna yansımıştı.

(Mikrofon otomatik cihaz tarafından kapatıldı)

BAŞKAN – Tamamlayalım lütfen.

ENSAR AYTEKİN (Devamla) – Değerli arkadaşlar, sonuç: “Ayda bin TL’nin altında maaş alanlar var.” dedik, “Yok.” dediniz. “Emeklilikte yaşa takılanların derdini çözelim.” dedik, “Yok.” dediniz. “Emekliler geçinemiyor.” dedik, “Maaşlarını yatırıyoruz.” dediniz. “Bu iki ikramiyeyi 1.500 TL yapalım.” dedik, ona da muhtemelen “Yok.” diyeceksiniz. Şimdi bir şey daha söylüyoruz: Emekliler sizi sandığa gömecek ve bu halk size “Artık yeter!” diyecek. Buna da “Yok.” deyin, hep birlikte sandıkta görüşelim.

Saygılar sunuyorum. (CHP sıralarından alkışlar)

BAŞKAN – İYİ PARTİ grup önerisi üzerinde Adalet ve Kalkınma Partisi Grubu adına Adana Milletvekili Sayın Ahmet Zenbilci.

Buyurun Sayın Zenbilci. (AK PARTİ sıralarından alkışlar)

AK PARTİ GRUBU ADINA AHMET ZENBİLCİ (Adana) – Sayın Başkan, kıymetli milletvekilleri; hepinizi saygıyla selamlıyorum. İYİ PARTİ grup önerisi üzerinde AK PARTİ adına görüşlerimizi belirtmek üzere huzurlarınızdayım.

Öncelikle şunu ifade etmek istiyorum ki emekliler bizim her zaman baş tacı yaptığımız büyüklerimiz, kıymetlerimiz ve kıymetlilerimiz. Çalışma hayatı boyunca kendi evlatlarının, kendi çocuklarının ve kendi çevrelerinin rızıklarını kazanmak için çalışmış, mücadele etmiş ve kendi primleri karşılığında emekli olmayı hak etmiş olan 10 milyonun üzerinde emeklimiz var ve bunların da bugünkü sorunlarını gündeme getirmek üzere İYİ PARTİ’li ve diğer muhalefet partili arkadaşlarımız ifade ettiler.

Biraz önce kıymetli milletvekili arkadaşım bir resim gösterdi, çok dikkatimi çekti, Ziraat Bankası önünde kalabalık bir grubun emekli maaşı almak için sıraya girdiğini ifade ediyor. Bu herhâlde AK PARTİ’den önceki bir resim. Şu anda AK PARTİ’de böyle bir süreç yok; bütün emeklilerimizin maaşları düzenli yatıyor, hatta bankaya gelemeyecek durumda olan emeklilerimizin de bizatihi maaşları evlerine kadar teslim ediliyor. AK PARTİ öncesinde emekli sandıkları darmadağındı; SGK’nin dışında, SSK, Emekli Sandığı, BAĞ-KUR gibi. Ama bunlar devrim niteliğinde yapılan bir kanunla tek çatı altında birleştirildi, SGK Kanunu’yla birleştirildi ve tüm emeklilerimiz tedavi olmak için farklı hastanelerde mücadele ederlerken şimdi SGK’nin getirdiği imkânlarla bütün hastanelerde aynı şekilde hizmet alarak, aynı şekilde hayatlarını devam ettirmeye çalışıyorlar ve devam ediyorlar.

Yine, bizim vermiş olduğumuz bin liralık ikramiyeler burada eleştiri konusu olarak ortaya konuluyor, daha önce bununla ilgili hiçbir çalışma yapmamış olanlar bugün bizim bin liralarımızı ve diğer yatırımlarımızı eleştiriyorlar. Elbette emekli arkadaşlarımız çok daha iyisini hak ediyorlar, elbette onlara çok daha iyisi verilecek, elbette onlara daha iyi imkânlar sağlanacak ama bu, ülkenin ekonomisiyle, bütçesiyle alakalı bir şey. Ülkenin refahı yükseldikçe emekli kardeşlerimizin de imkânları ve şartları iyileştirilecek ve devam edecek hâle gelecektir.

Bakın, emeklilerimizle ilgili, TOKİ tarafından yapılan konutlarda ayrıcalıklı olarak onlara imkân tanınıyor. İkramiyelerle beraber diğer imkânlar da onlara aynı şekilde verilmeye devam ediliyor. Bizim kendi bütçemizin karşılığında bu arkadaşlarımızın her türlü ihtiyacı karşılanacaktır.

Bir kez daha emeklilerimizi sevgiyle saygıyla selamlıyorum, Allah’tan hayırlı ömürler diliyorum. (AK PARTİ sıralarından alkışlar)

III.- YOKLAMA

(CHP sıralarından bir grup milletvekili ayağa kalktı)

ÖZGÜR ÖZEL (Manisa) – Başkanım, yoklama istiyoruz.

BAŞKAN – İYİ PARTİ grup önerisini oylarınıza sunmadan önce bir yoklama talebi var, onu yerine getireceğim.

Sayın Özel, Sayın Gökçel, Sayın Aydın, Sayın Budak, Sayın Tutdere, Sayın Sümer, Sayın Erdan Kılıç, Sayın Yeşil, Sayın Adıgüzel, Sayın Kaya, Sayın Tığlı, Sayın Kadıgil, Sayın Yıldız, Sayın Gaytancıoğlu, Sayın Yüksel, Sayın Öztunç, Sayın Aygun, Sayın Gündoğdu, Sayın Barut, Sayın Karasu, Sayın İlhan, Sayın Ünlü, Sayın Şeker.

Yoklama için üç dakika süre veriyorum ve yoklama işlemini başlatıyorum.

(Elektronik cihazla yoklama yapıldı)

BAŞKAN – Toplantı yeter sayısı yoktur.

Birleşime on dakika ara veriyorum.

Kapanma Saati:18.19

BEŞİNCİ OTURUM

Açılma Saati: 18.30

BAŞKAN: Başkan Vekili Haydar AKAR

KÂTİP ÜYELER: İshak GAZEL (Kütahya), Emine Sare AYDIN (İstanbul)

-----0-----

BAŞKAN – Sayın milletvekilleri, Türkiye Büyük Millet Meclisinin 4’üncü Birleşiminin Beşinci Oturumunu açıyorum.

III.- YOKLAMA

BAŞKAN – İYİ PARTİ grup önerisi oylamasından önce, istem üzerine yapılan yoklamada toplantı yeter sayısı bulunamamıştı.

Şimdi yoklama işlemini tekrarlayacağım.

Yoklama için üç dakika süre veriyorum, yoklama işlemini başlatıyorum.

(Elektronik cihazla yoklama yapıldı)

BAŞKAN – Toplantı yeter sayısı vardır.

VIII.- ÖNERİLER (Devam)

A) Siyasi Parti Grubu Önerileri (Devam)

1.- İYİ PARTİ Grubunun, Trabzon Milletvekili Hüseyin Örs ve 20 milletvekili tarafından, emeklilerin sorunlarının incelenerek bu sorunlara çözüm yollarının belirlenmesi amacıyla 30/7/2020 tarihinde Türkiye Büyük Millet Meclisi Başkanlığına verilmiş olan (10/3207) esas numaralı Meclis Araştırması Önergesi’nin ön görüşmelerinin, Genel Kurulun 13 Ekim 2020 Salı günkü birleşiminde yapılmasına ilişkin önerisi (Devam)

BAŞKAN – Öneriyi oylarınıza sunuyorum: Kabul edenler… Kabul etmeyenler… Öneri kabul edilmemiştir.

Halkların Demokratik Partisi Grubunun İç Tüzük’ün 19’uncu maddesine göre verilmiş bir önerisi vardır, okutup işleme alacağım ve oylarınıza sunacağım.

2.- HDP Grubunun, Grup Başkan Vekili Siirt Milletvekili Meral Danış Beştaş ve Grup Başkan Vekili İstanbul Milletvekili Hakkı Saruhan Oluç tarafından, 10 Ekim 2015 Ankara Gar katliamının tüm boyutlarıyla araştırılması amacıyla 13/10/2020 tarihinde Türkiye Büyük Millet Meclisi Başkanlığına verilmiş olan Meclis araştırması önergesinin ön görüşmelerinin, Genel Kurulun 13 Ekim 2020 Salı günkü birleşiminde yapılmasına ilişkin önerisi

13/10/2020

Türkiye Büyük Millet Meclisi Başkanlığına

Danışma Kurulu 13/10/2020 Salı günü (bugün) toplanamadığından, Grubumuzun aşağıdaki önerisinin İç Tüzük’ün 19’uncu maddesi gereğince Genel Kurulun onayına sunulmasını saygılarımla arz ederim.

                                                                                                                       Hakkı Saruhan Oluç

                                                                                                                                İstanbul

                                                                                                                        Grup Başkan Vekili

Öneri:

13 Ekim 2020 tarihinde, Siirt Milletvekili Grup Başkan Vekili Meral Danış Beştaş ve İstanbul Milletvekili Grup Başkan Vekili Hakkı Saruhan Oluç tarafından (9158 grup numaralı) 10 Ekim 2015 Ankara Gar katliamının tüm boyutlarıyla araştırılması amacıyla Türkiye Büyük Millet Meclisine verilmiş olan Meclis araştırması önergesinin diğer önergelerin önüne alınarak görüşmelerinin 13/10/2020 Salı günkü birleşiminde yapılması önerilmiştir.

BAŞKAN – Halkların Demokratik Partisi grup önerisinin gerekçesini açıklamak üzere Halkların Demokratik Partisi Grubu adına Filiz Kerestecioğlu, Ankara Milletvekili.

Buyurun. (HDP sıralarından alkışlar)

HDP GRUBU ADINA FİLİZ KERESTECİOĞLU DEMİR (Ankara) – Sayın Başkan, değerli milletvekilleri; biz, 10 Ekim 2015’te 103 insanı Türkiye'nin başkentinde yani burada, Ankara’da kaybettik. Şimdi, hepinizi bir dakikalık saygı duruşuna davet ediyorum. Böyle dersem ne yaparsınız? Bir dakika saygı duruşunda bulunabilir misiniz bu 103 insan için? Eğer bulunamıyorsak arkadaşlar, eğer 103 insan için bu ülkede, bu başkentte kaybettiğimiz 103 insan için birlikte saygı duruşunda bulunamıyorsak bu ülkede ortak bir geleceği kurmak gerçekten imkânsız olur.

5 Haziran 2015’te Diyarbakır mitingimize bombalı saldırı düzenlendi, Suruç’ta 37 genç katledildi, ardından göz göre göre Ankara Garı’nın önünde 103 insanı kaybettik. Hepsinin failleri aynı, IŞİD. Haklarında katliamdan on gün önce şikâyet olmasına rağmen, organize edenler hakkında hiçbir işlem yapılmadı. Kırmızı bültenle aranan bir militan Gürcistan’a geçmeye çalışırken Türkiye’ye iade edildi, 1 kez değil, 2 kez iade edildi Türkiye’ye ve dediler ki: “Biz bunu iade ettik, niye tekrar gönderiyorsunuz?” Türkiye bu kişiyi yakalamadı. Sonuçta, canlı bombalar, Antep’ten Ankara’nın göbeğine kadar ellerini kollarını sallayarak geldiler.

Öncelikle, bu davanın hâlen 16 firari sanığı var. Bu kişiler sadece silahlı terör örgütü üyeliğinden yargılanıyorlar ve onun zaman aşımı süresiyse on beş yıl, aradan beş yıl geçti, kaldı on yıl. Oysa ısrarla bu suçun niteliğinin insanlığa karşı suç olduğunu ve zaman aşımı olmaması gerektiğini söyledik. Neden söylüyoruz bunu? Sivas Madımak Oteli katliamı yargılamasında zaman aşımı kararı verildikten sonra olduğu gibi “Milletimiz için, ülkemiz için hayırlı olsun.” denmesin, denemesin istiyoruz. Gaziantep’te 90’lı yılların sonundan itibaren çok kuvvetli bir El Kaide örgütlenmesi var ve bu örgütlenmenin zamanla IŞİD’e evrildiği biliniyor. Örgütün şeması İçişleri Bakanlığının sitesinde de var, bu kişilerin albümleri Emniyette, buna rağmen hücre evleri varlığını sürdürmüş, 10 Ekim katliamı bu evlerde planlanmış. Evlere girip çıkan kişilerin görüntüleri kamera kayıtlarında sokakta görseniz tanıyabileceğiniz kadar net fakat polis bunların kimliklerini bir türlü tespit etmiyor. İçişleri Bakanı diyor ki: “10 bin kişilik meydanda yüz taraması yöntemiyle aranan 10 adamı bulabiliriz.” Böyle diyor Süleyman Soylu. Peki, burada neden bulmuyorsunuz? Evet, burada bitmiyor.

Bu davada en önemli noktaysa şu: Katliamdan tam dört yıl sonra ortaya çıkan ve mahkemeye hiç sunulmayan 9 klasör var arkadaşlar, 9 klasör bir mahkemede nasıl kaybolur, nasıl saklanır? Davanın avukatları bu 9 klasörün dört yıl, yargılama süresi boyunca savcıların dolaplarında gizlendiğini düşünüyorlar çünkü bu dosyalarda hem savcılıkların hem de Emniyetin çok ciddi ihmal ve suistimal iddiaları var. Nizip Savcılığının Gaziantep Savcılığına yolladığı belgeye göre, katliamdan on gün önce patlayıcı yapmak için 2 ton civarında amonyum nitrat gübresi aldıkları da satıcının ihbarıyla önceden tespit edilmiş. Nasıl olur da IŞİD yapılanması içinde olan kişilerin patlayıcı malzemesi aldığı her detayıyla tespit edilir ama bir şey yapılmaz? Bu bilgiler de saklanan 9 klasörden çıkıyor. Dört yıllık yargılama boyunca avukatlar da bu bilgilerden bihaberdi çünkü savcılar bu bilgileri iddianamede kullanmamışlar. Bu davanın 3 soruşturma savcısından 1’isi daha sonra Yargıtay üyesi oldu, yapıldı, olmadı; Yargıtay üyesi oldu, yaptırıldı, terfi ettirildi. Mitinge giriş çıkışların denetlenmemesi, şehre girişlerdeki aramaların yapılmaması, miting öncesi canlı bomba ihbarlarının paylaşılmaması…

(Mikrofon otomatik cihaz tarafından kapatıldı)

BAŞKAN – Tamamlayalım Sayın Kerestecioğlu.

FİLİZ KERESTECİOĞLU DEMİR (Devamla) - …patlama sonrası alanın gaza boğulması, ambulansların gelmemesi… Ben de oradaydım arkadaşlar ve o kadar çok ihmal var ki sorulması gereken çok soru var ve bunların muhatapları mahkemenin bilgi ve belge taleplerine yanıt vermeyen İçişleri Bakanlığı, savcılıklar ve Emniyet. Bunları araştırmak aynı zamanda Meclisin görevi; tabii, IŞİD’in yaptığı açıkça bilinmesine rağmen, “kokteyl terör” diyen iktidarın asıl görevinin bu katliamın sorumlularını ortaya çıkarmak olduğu gibi. Evet, burası başkent. Başkentte 103 insanımızın öldüğü, 500’den fazla kişinin yaralandığı bir katliamdan kendini sorumlu tutmayan bir devlet olamaz. Bu ülkede bu nedenle tek bir kamu görevlisi yargılanmadı, tek bir kişi istifa etmedi. Bu, başka bir miting de olabilirdi, bu sizlerin mitingi de olabilirdi, böyle mi davranacaktınız? Bir gece rahat uyumayın ve bunu düşünün.

(Mikrofon otomatik cihaz tarafından kapatıldı)

FİLİZ KERESTECİOĞLU DEMİR (Devamla) – Tamamlıyorum, selamlayacağım Sayın Başkan.

BAŞKAN – Son cümlelerinizi alayım.

FİLİZ KERESTECİOĞLU DEMİR (Devamla) – Bizim o ölümlerden sonra hayatımız değişti, Türkiye değişti; zaten istenen de buydu, Türkiye’nin değişmesiydi. Şimdi kalkıp beş yıl sonra bu insanların yakınlarının anmasına polis göndermekten, saldırmaktan daha utanç verici bir şey olabilir mi? Ama bundan utanç duyulmaz, kimse sorumluluk almazsa utanç da duyulmaz tabii. Bugün bu önergeyi reddedersiniz, bundan da utanç duyulmaz. Evet, sorumluluk alınmazsa utanç duygusu da kaybolur. Sadece şunu düşünün: 103 insan bir ülkenin başkentinde içlerinde bomba patlatılarak öldürüldü. Ben topluma sesleniyorum artık, iktidara falan değil; iktidara seslenmekten çoktan vazgeçtim. Evet, bu gece kimse rahat uyumasın ve bunu düşünsün, iktidarın başında olanlardan nasıl hesap sorulmaz ve hepimiz bir dakikalık saygı duruşunda bulunalım.

Saygılar sunuyorum. (HDP sıralarından alkışlar)

BAŞKAN – Halkların Demokratik Partisi grup önerisi üzerine Cumhuriyet Halk Partisi Grubu adına Sayın Tekin Bingöl.

Buyurun Sayın Bingöl. (CHP sıralarından alkışlar)

CHP GRUBU ADINA TEKİN BİNGÖL (Ankara) – Sayın Başkan, değerli milletvekilleri; hepinizi saygıyla selamlıyorum.

Bugün Enis Berberoğlu’yla ilgili alınan karar hiçbir şekilde hukukla izah edilemeyecek bir karardır; bu karar tümüyle siyasidir. Tıpkı bundan önceki birçok kararda olduğu gibi, artık hakkın, hukukun, adaletin asla konuşulmayacağı bir yargıyla karşı karşıyayız. Tümüyle iradesini yitirmiş, kendi bağımsız yargı anlayışını birilerine emanet etmiş bir mahkeme, siyasi karar alarak Enis Berberoğlu’nun hakkını bir kez daha gasbetmiştir.

Gar katliamıyla ilgili konuşacağız, bir hukuk skandalı da maalesef, bu katliamla ilgili açılan davada söz konusu. Bildiğiniz gibi, beş yıl önce 10 Ekimde bir büyük katliam yaşandı, cumhuriyet tarihinin en kanlı katliamıydı. Peki, ne oldu? 103 barış elçisi hayatını kaybetti; 500’ün üzerinde barış elçisi ise yaralandı, işini kaybetti, sakat kaldı. Bu katliam önlenebilir miydi? Evet, önlenebilirdi. Sonra ortaya çıkan gerçeklikler gösterdi ki kesinlikle eğer ilgililer bu konuya hassas davransalardı bu katliam asla yaşanmayacaktı. Bunu teyit eden çok önemli bir belge var; o belge de Bakanlığın müfettişlerinin hazırladığı rapor. On gün öncesinden ihbar ediliyor, böyle bir katliamın olacağının ayak sesleri geliyor; ayrıca, yine Bakanlık müfettişleri burada çok ciddi ihmalin ve kayıtsızlığın olduğunu ifade ediyor ama bu katliam bir ihmalle açıklanamaz asla. Burada aranması gereken, kasıt; burada aranması gereken, bu katliamı yapanlara yol verenlerin üstünün örtülmesi.

Bakın değerli milletvekilleri, günler öncesinde Nizip’te 2 kişi gidip 2 ton nitrat satın almaya kalkışıyorlar ama bunlar çiftçi değil ve o duyarlı esnaf bunu görünce kimlik istiyor, kimlik vermekten imtina edenler dönüyorlar. O esnaf Emniyete bunu bildiriyor. Peki, ne oluyor? O nitratı almak için o esnafa giden şahıslar, daha sonra görülüyor ki o katliamı gerçekleştirecek olanları buraya taşıyanlar.

(Mikrofon otomatik cihaz tarafından kapatıldı)

BAŞKAN – Toparlayalım Sayın Bingöl.

TEKİN BİNGÖL (Devamla) – Ve bu katliam gerçekleştiğinde, daha sonra raporla Ankara Valiliğine bir yazı yazılıyor, deniliyor ki: “Burada bir ihmal var, burada bir duyarsızlık var; mutlaka güvenlik güçleri de soruşturmaya tabi tutulmalı.” Ankara Valiliği bunu da görmezden geliyor. Bütün bunlar, burada yanlı bir hukuk skandalının olduğunu bir kez daha gösteriyor. Kim yargılanıyor? İşte, infazı gerçekleştirenler, bombayı taşıyanlar ve ona yakın birkaç kişi. Peki, bu işin asıl planlayıcıları nerede? Yok. Onlar, bu tür davalarda hep üstü örtülerek yok ediliyorlar. Siz bunu yok edemezsiniz.

Bakın, bunu bir tarafa bıraktık; üç gün önce, cumartesi günü 5’inci yılıydı bu katliamın. Güvenlik güçleri, gene her zaman olduğu gibi, sadece saygı duruşunda bulunup karanfil koyacak ailelere saldırdılar, gözaltılar oldu. Buna bile tahammülünüz yok, bunu bile hoşgörüyle karşılamıyorsunuz.

(Mikrofon otomatik cihaz tarafından kapatıldı)

BAŞKAN – Selamlayalım Sayın Bingöl.

TEKİN BİNGÖL (Devamla) – Teşekkürler Sayın Başkan.

Bakın, oraya gidildi ama alana sokulmadı aileler. Siz, Adalet ve Kalkınma Partili milletvekilleri, eğer bu katliamı tasvip etmiyorsanız niçin orada o ailelerin yanında olmadınız? Hadi bırakın, ailelerle birlikte olma cesaretiniz yoksa kendiniz birkaç karanfil alıp olay yerine gidemez miydiniz? Demek ki sizin anlayışınız da sizin duyarsızlığınız da tıpkı o mahkemeler gibi paralel yürüyor. (CHP sıralarından alkışlar)

İSMAİL TAMER (Kayseri) – Sen hiçbir şehide gittin mi, şehide? Bir şehidin evine gittin mi, bir şehidin?

TEKİN BİNGÖL (Devamla) – Siz, Gar katliamından üzerinize sıçrayan kanı görmeyebilirsiniz. Siz, oradan yanık kokularını hissetmeyebilirsiniz. Ama biz, o yanık kokusunu hissetmeye devam edeceğiz. 9 yaşındaki Veysel’in o görüntüsü asla yok olmayacak. Barış güvercinlerinin gözlerindeki ışıltılar asla kaybolmayacak. Ve şunu unutmayın: O barış elçileri, barış şehitleridir ve biz onları hatırlatmaya her fırsatta devam edeceğiz. (CHP sıralarından alkışlar)

BÜLENT TURAN (Çanakkale) – Sayın Başkan…

BAŞKAN – Sayın Turan, 60’a göre yerinizden bir dakikalık söz veriyorum size.

VI.- AÇIKLAMALAR (Devam)

35.- Çanakkale Milletvekili Bülent Turan’ın, Ankara Milletvekili Tekin Bingöl’ün HDP grup önerisi üzerinde CHP Grubu adına yaptığı konuşmasındaki bazı ifadelerine ilişkin açıklaması

BÜLENT TURAN (Çanakkale) – Sayın Başkan, az sonra konuşmacımız zaten gerekli açıklamayı yapacak ancak şunu söylemek isterim. Hatibin grubumuza dönerek “İşte, kan sıçrayacak, bu hassasiyet yok.” tarzındaki iddialarını, ithamlarını reddediyoruz şundan dolayı: Biz, kimin yüreği yansa kim bu ülkede terörden zarar görse yüreği yanan insanlarız, terörün tümünü, nereden gelirse gelsin, lanetliyoruz; onun bu topraklarda yaşamaması için ne varsa yapmaya çalışıyoruz. Üzüldüğümüz konuların bir yarış hâline gelmesini…

MURAT ÇEPNİ (İzmir) – Taziyede bulunmadınız, taziyede!

GÜLÜSTAN KILIÇ KOÇYİĞİT (Muş) – Anmayı niye engellediniz? Gözaltı yaptınız.

BAŞKAN – Arkadaşlar, müsaade edin.

BÜLENT TURAN (Çanakkale) – Bu dilin ne ölene ne ölenin yakınına ne de yargıya hiçbir faydası olmadığı kanaatindeyim Sayın Başkanım.

ÖZGÜR ÖZEL (Manisa) – Sayın Başkanım, çok kısa bir açıklama yapmam gerekiyor.

BAŞKAN – Sayın Özel, buyurun, 60’a göre bir dakika söz veriyorum.

36.- Manisa Milletvekili Özgür Özel’in, Çanakkale Milletvekili Bülent Turan’ın yaptığı açıklamasındaki bazı ifadelerine ilişkin açıklaması

ÖZGÜR ÖZEL (Manisa) – Sayın Başkan, tutanak altındayız; o açıdan ben hatibimizin konuşmasını son derece dikkatli dinledim. “Üzerinize sıçrayan kanın farkında olmayabilirsiniz.” deyip Gar katliamını ve o Gar katliamındaki siyasi sorumluluğu hatırlattı. “Üzerinize kan sıçrayacak.” diye bir ifadesi yoktur, tutanak altında, düzeltmek isterim.

Teşekkür ederim.

VIII.- ÖNERİLER (Devam)

A) Siyasi Parti Grubu Önerileri (Devam)

2.- HDP Grubunun, Grup Başkan Vekili Siirt Milletvekili Meral Danış Beştaş ve Grup Başkan Vekili İstanbul Milletvekili Hakkı Saruhan Oluç tarafından, 10 Ekim 2015 Ankara Gar katliamının tüm boyutlarıyla araştırılması amacıyla 13/10/2020 tarihinde Türkiye Büyük Millet Meclisi Başkanlığına verilmiş olan Meclis araştırması önergesinin ön görüşmelerinin, Genel Kurulun 13 Ekim 2020 Salı günkü birleşiminde yapılmasına ilişkin önerisi (Devam)

BAŞKAN – Halkların Demokratik Partisi grup önerisi üzerine Adalet ve Kalkınma Partisi Grubu adına Ankara Milletvekili Sayın Orhan Yegin.

Buyurun Sayın Yegin.(AK PARTİ sıralarından alkışlar)

AK PARTİ GRUBU ADINA ORHAN YEGİN (Ankara) – Sayın Başkan, değerli milletvekilleri; HDP Grubunun vermiş olduğu öneri hakkında grubumuz adına söz almış bulunuyorum.

Öncelikle, Kurtuluş Savaşı’mızın sevk ve idare merkezi, yüce Meclisimizin toplanma yeri olan Ankara’mızın başkent oluşunun 97’nci yıl dönümünün huzurunu hep birlikte paylaştığımızı ifade ediyor, bu vesileyle başta Ankaralı hemşehrilerimiz olmak üzere aziz milletimizi ve onu temsil eden Gazi Meclisimizi saygıyla selamlıyorum.

Kıymetli milletvekilleri, maalesef, bugün başkent oluşunun yıl dönümünü de kutladığımız bu anlamlı ve güzel şehrimizi 10 Ekim 2015 tarihinde kana bulayan ve tüm ülkeyi, hepimizi, ayrıştırmadan yasa boğan hain bir terör saldırısıyla hep beraber büyük bir acı yaşadık. Tren Garı yakınlarında düzenlenen mitingde, DEAŞ terör örgütü mensuplarının bombalı saldırılarında 100’ü aşkın vatandaşımız yaşamını yitirmiş ve 391 vatandaşımız da yaralanmıştı ve bunun üzerine ulusal yas ilan edilmişti.

Kıymetli milletvekilleri, çok açık ve net konuşalım: Kaynağı, söylemi, amacı, adı ne olarak tanımlanırsa tanımlansın, ne olarak belirtilirse belirtilsin, her türlü terör eyleminin ve terör örgütünün karşısındayız ve hep birlikte karşısında durmak zorundayız. Geçmişte askerimize, polisimize, korucularımıza, kamu görevlilerimize ve masum vatandaşlarımıza karşı yapılan terör saldırıları ile Ankara Tren Garı’nda sivil ve savunmasız vatandaşlarımızı hedef alarak yapılan saldırı arasında bir fark yoktur. Terörün dini, mezhebi, ırkı ve düşüncesi olmaz. Terör, vahşiliktir; terör, caniliktir; zulmün en açık hâlidir terör. Bir yerde bir terör saldırısı varsa bu saldırıyı, zulmü kimin yaptığına bakmadan onun karşısına dikiliriz. Bir yerde bir acı varsa biz o acının sahibi hangi siyasi görüşten, hangi renkten, hangi desenden, hangi tenden olursa olsun ona bakmadan o acıyı en derinden paylaşır, onunla beraber yaşamaya gayret ederiz. (AK PARTİ sıralarından alkışlar)

Millet olarak, özellikle de biz siyasiler ve siyasi partiler olarak, sivil toplum kuruluşları ve medya olarak tüm terör saldırıları karşısında aynı duyarlılıkla, aynı samimiyetle, aynı insani ve ahlaki duruşla tavrımızı hep beraber ortaya koyarız ve koymalıyız da.

Kıymetli milletvekilleri, bazı hatiplerin suçlayıcı konuşmalar yaptığına şahit olduk az önce; acıları kategorize ettiğine, örgütlerin korunduğuna, kollandığına ilişkin konuşmalar yaptığına; aslı arkası olmayan şüphelerle bizi, bizleri, hepimizi suçladığına tanık olduk. Grup Başkan Vekilimiz gerekli cevabı verdi.

(Mikrofon otomatik cihaz tarafından kapatıldı)

BAŞKAN – Toparlayalım Sayın Yegin.

ORHAN YEGİN (Devamla) – Kıymetli milletvekilleri, değerlerimizi, canlarımızı kayıp verdiğimiz ve acılar çektiğimiz bu ve benzeri durumlarda göstereceğimiz dayanışma ve kararlılık, teröre vereceğimiz en büyük, en anlamlı karşılık olacaktır. Bu doğrultuda herkesin sorumlu davranmaya, dikkatli konuşmaya ve hareket etmeye ve terörün amaçladığı gibi birbirini suçlayarak ayrıştırmaya değil, terörün karşısında kenetlenerek, birbirine daha da sarılarak terörün sevincini gömmeye tartışmasız gayret etmesi gerekir.

Milletimizin huzurunu, ülkemizin güven ve istikrar ortamını bozmayı amaçlayan hain terör saldırılarında hayatlarını kaybeden asker, polis, memur, zengin, fakir, işçi, esnaf, resmî, sivil, hiçbir şekilde ayırt etmeksizin, kadın, erkek, çocuk, genç, yaşlı tüm vatandaşlarımıza Allah’tan rahmet ve acılarını paylaştığımız ve ateşin düştüğü yeri yaktığı, belki acılarını onlar kadar anlayamadığımız kederli ailelerine ve sevenlerine saygıyla, aziz milletimize başsağlığı diliyoruz. Birlik ve beraberliğimize, ülkemizin huzuruna kasteden bu ve benzer menfur saldırıları da onları amaçlayanları da…

(Mikrofon otomatik cihaz tarafından kapatıldı)

BAŞKAN – Selamlayalım.

Buyurun.

ORHAN YEGİN (Devamla) – …bu saldırıları planlayanları da yapanları da ve bu saldırılardan keyif alanların da hepsini en görkemli ifadelerle, en kuvvetli ifadelerle lanetliyoruz. (AK PARTİ sıralarından alkışlar) Tüm terör örgütleriyle mücadelemizi daha kapsamlı sürdüreceğimizi ve bu topraklarda terörün hedeflerine ulaşmasına devlet-millet el ele izin vermeyeceğimizi ifade ediyor, Genel Kurulu saygıyla selamlıyorum. (AK PARTİ sıralarından alkışlar)

BAŞKAN – Buyurun Sayın Özel.

VI.- AÇIKLAMALAR (Devam)

37.- Manisa Milletvekili Özgür Özel’in, Ankara Milletvekili Orhan Yegin’in HDP grup önerisi üzerinde AK PARTİ Grubu adına yaptığı konuşmasındaki bazı ifadelerine ilişkin açıklaması

ÖZGÜR ÖZEL (Manisa) – Sayın Başkan, sayın hatibin açıkçası partisinin genel olarak ortaya koyduğu tavırdan açıkça ayrışan konuşmasını ben takdirle dinledim.

ZÜLFÜ DEMİRBAĞ (Elâzığ) – Ne alakası var?

ÖZGÜR ÖZEL (Manisa) – Ama şöyle bir şeyi bekleriz: Seneye birlikte gidelim. Biz her sene anmaya gidiyoruz, neden AK PARTİ’den hiç kimse gelmez, anlayabilmiş de değilim.

ZÜLFÜ DEMİRBAĞ (Elâzığ) – İstismar edildiği için!

ÖZGÜR ÖZEL (Manisa) – Hep birlikte gidelim. 104 kişinin öldüğü yerde, aileler diyor ki: “Birer kişi, ya anası ya babası…” O kadara kadar… Gittiler, o polis memurlarına dediler, buna bile izin verilmiyor. Süleyman Soylu anma bitene kadar telefonlara çıkmıyor, Ankara Valisi, Ankara İl Emniyet Müdürü anma bitene kadar çıkmıyor; sonra dönüp “Hay Allah, meşguldüm, toplantıdaydım.” beş senedir, dört senedir.

Gelin, gelecek sene o ailelerin koluna girelim; gitsinler, oraya karanfillerini koysunlar. Hem her kararın tek bir merciden, tepeden aşağı alındığı ve savunulduğu bir sistemin içindeyiz, ailelere anma yapmaya izin vermeyen bürokrasi emrinizde, atamasını yapıyorsunuz hem de sonra burada bu konuşmayı yapıyorsunuz. İkisinden bir tanesinde yanlış var, tavrınızdan ayrışan budur. Ben konuşmayı takdir ediyorum.

(Mikrofon otomatik cihaz tarafından kapatıldı)

BAŞKAN – Bitirelim Sayın Özel.

ÖZGÜR ÖZEL (Manisa) – Bitiriyorum Başkanım, bir cümle.

Ama bu lafı burada söyleyip de sonra o ailelerin önüne TOMA’ları koyup patlamanın olduğu yere yaklaştırmamak, o acılı anneleri, acılı eşleri, yetim çocukları itmek kakmak bu konuşmayla bağdaşmıyor. Tavrınızı belirleyin, ya o tavrı gelin savunun ya da buradaki gibi davranın Gar’ın önünde.

Teşekkür ediyorum Sayın Başkan. (CHP sıralarından alkışlar)

BAŞKAN – Buyurun Sayın Turan.

38.- Çanakkale Milletvekili Bülent Turan’ın, Manisa Milletvekili Özgür Özel’in yaptığı açıklamasındaki bazı ifadelerine ilişkin açıklaması

BÜLENT TURAN (Çanakkale) – Sayın Başkan, az önce usul ekonomisi için uzatmadığım tam da buydu aslında. Biz acıların yarıştırıldığı bir iklimi doğru bulmuyoruz. Ölen her can bizim canımızdır. Bunu, vekilimizin konuşmasından yola çıkarak “Partinin görüşü ayrı, vekilin görüşü ayrı.” tarzı bizim -tırnak içerisinde- iç ilişkilerimizi değerlendiren bir yaklaşımı doğru bulmuyorum. Biz, tüm grubumuz olarak, ben Grup Başkan Vekiliyim, diyorum ki: Bu ülkede ölen her canın acısı bizim acımız. Daha nasıl söyleyebilirim? Ama siz bunu çok sığ bir yaklaşımla, çok ucuz bir siyasetle -siz geldiniz, biz gelmedik tarzı- bir sayıya dökerseniz, o zaman şunu derler size: “Sizin 120 vekiliniz var; 10’u geldi, 110’u karşı mı bu işe?” Böyle bir saçma yaklaşım olabilir mi Sayın Başkan?

Ayrıca, her şehidin, her terörden mağdur olanın derdine yetişmek tabii ki mümkün değil. Tabii ki oraya gitmek isteriz, beraber olmak isteriz, bunun bir tür cevabı olabilir ama bunu böyle yoklama yapar gibi saymaya kalkarsanız, bir daha söylüyorum; bu sefer, başka cenazelerde başka sayımlar başlar, bu hiç bizim istemediğimiz bir tablo olur. 82 milyonun kardeşliğine, beraberliğine daha sakin, bir soğuk akılla bakmanın faydalı olacağı kanaatindeyim Sayın Başkanım.

BAŞKAN – Buyurun Sayın Beştaş.

39.- Siirt Milletvekili Meral Danış Beştaş’ın, Ankara Milletvekili Orhan Yegin’in HDP grup önerisi üzerinde AK PARTİ Grubu adına yaptığı konuşmasındaki bazı ifadelerine ilişkin açıklaması

MERAL DANIŞ BEŞTAŞ (Siirt) – Teşekkürler Sayın Başkan.

Evet, doğrusu; hatibin konuşması takdir edilmeyecek gibi değil. Ankara katliamı, Gar katliamı, Türkiye'nin en büyük katliamlarından biri hatta en büyüğü olduğu söyleniyor. Bu konudaki takdirimi ifade edeyim. Ama şu çelişkiyi söylememek mümkün değil. Daha üç gün önce, bizim parti heyetimizin, partililerimizin de olduğu bir anma programına sert bir müdahale yapıldı ve gözaltılar oldu. Her yıl anma programına saldırı yapılan hatta patlamadan sonra bile gazla müdahale edilen bir katliamdan söz ediyoruz. Yani buradaki konuşmaların gereğinin yapılmadığını gayet iyi biliyoruz. Hatibimiz gayet iyi anlattı yani katliam sanıklarının, şüphelilerinin nasıl aklandığı süreciyle karşı karşıyayız. Sadece Gürcistan’la ilgili… Bizim önergemizde var; 2 defa Gürcistan şüpheliyi Türkiye’ye gönderiyor, Türkiye 2 defa kırmızı bültenle aranan bir şüpheliyi Gürcistan’a iade ediyor.

Son olarak şunu da söyleyeyim: 10 Ekimde önceki Başbakan Davutoğlu dışında katliamı kınayan bir iktidar partisi milletvekiline ya da yetkilisine rastlamadım, eğer yanılıyorsam beni düzeltebilirler. Yani sadece kürsüden değil, bu kadar büyük bir katliama dair söz söylediklerini de duymadık; bunu da kayıtlara geçirelim.

BAŞKAN – Peki Sayın Beştaş, anlaşıldı.

VIII.- ÖNERİLER (Devam)

A) Siyasi Parti Grubu Önerileri (Devam)

2.- HDP Grubunun, Grup Başkan Vekili Siirt Milletvekili Meral Danış Beştaş ve Grup Başkan Vekili İstanbul Milletvekili Hakkı Saruhan Oluç tarafından, 10 Ekim 2015 Ankara Gar katliamının tüm boyutlarıyla araştırılması amacıyla 13/10/2020 tarihinde Türkiye Büyük Millet Meclisi Başkanlığına verilmiş olan Meclis araştırması önergesinin ön görüşmelerinin, Genel Kurulun 13 Ekim 2020 Salı günkü birleşiminde yapılmasına ilişkin önerisi (Devam)

III.- YOKLAMA

(CHP sıralarından bir grup milletvekili ayağa kalktı)

ÖZGÜR ÖZEL (Manisa) – Yoklama talep ediyoruz.

BAŞKAN – Halkların Demokratik Partisi grup önerisini oylarınıza sunmadan önce bir yoklama talebi var, bunu yerine getireceğiz.

Sayın Özel, Sayın Sümer, Sayın Erbay, Sayın Kılıç, Sayın Gökçel, Sayın Kaya, Sayın Başevirgen, Sayın Zeybek, Sayın Tanal, Sayın Kayışoğlu, Sayın Barut, Sayın Keven, Sayın Bülbül, Sayın Gündoğdu, Sayın Gaytancıoğlu, Sayın Tokdemir, Sayın Güzelmansur, Sayın Hakverdi, Sayın İlhan, Sayın Ünsal, Sayın Girgin.

Yoklama için üç dakika süre veriyorum, yoklama işlemini başlatıyorum.

(Elektronik cihazla yoklama yapıldı)

BAŞKAN – Toplantı yeter sayısı vardır.

VIII.- ÖNERİLER (Devam)

A) Siyasi Parti Grubu Önerileri (Devam)

2.- HDP Grubunun, Grup Başkan Vekili Siirt Milletvekili Meral Danış Beştaş ve Grup Başkan Vekili İstanbul Milletvekili Hakkı Saruhan Oluç tarafından, 10 Ekim 2015 Ankara Gar katliamının tüm boyutlarıyla araştırılması amacıyla 13/10/2020 tarihinde Türkiye Büyük Millet Meclisi Başkanlığına verilmiş olan Meclis araştırması önergesinin ön görüşmelerinin, Genel Kurulun 13 Ekim 2020 Salı günkü birleşiminde yapılmasına ilişkin önerisi (Devam)

BAŞKAN – Halkların Demokratik Partisi grup önerisini oylarınıza sunuyorum: Kabul edenler… Kabul etmeyenler… Kabul edilmemiştir.

Cumhuriyet Halk Partisi Grubunun İç Tüzük’ün 19’uncu maddesine göre verilmiş bir önerisi vardır, okutup işleme alacağım ve oylarınıza sunacağım:

3.- CHP Grubunun, Karaman Milletvekili İsmail Atakan Ünver ve 24 milletvekili tarafından, başta Karaman’ın Ermenek ilçesindeki sorunlar olmak üzere madencilik sektörünün ve işçilerin yaşadığı sorunların tespit edilerek alınması gereken önlemlerin belirlenmesi amacıyla 7/10/2020 tarihinde Türkiye Büyük Millet Meclisi Başkanlığına verilmiş olan (10/3276) esas numaralı Meclis Araştırması Önergesi’nin ön görüşmelerinin, Genel Kurulun 13 Ekim 2020 Salı günkü birleşiminde yapılmasına ilişkin önerisi

13/10/2020

Türkiye Büyük Millet Meclisi Başkanlığına

Danışma Kurulu 13/10/2020 Salı günü (bugün) toplanamadığından, grubumuzun aşağıdaki önerisinin İç Tüzük’ün 19’uncu maddesi gereğince Genel Kurulun onayına sunulmasını saygılarımla arz ederim.

                                                                                                                              Özgür Özel

                                                                                                                                 Manisa

                                                                                                                        Grup Başkan Vekili

Öneri:

Karaman Milletvekili İsmail Atakan Ünver ve arkadaşları tarafından, kömür madenciliğinin, başta Ermenek olmak üzere kapanan madenlerin çalıştırılmasının sebeplerinin araştırılması amacıyla 7/10/2020 tarihinde Türkiye Büyük Millet Meclisi Başkanlığına verilmiş olan Meclis Araştırması Önergesi’nin (1981 sıra no.lu) diğer önergelerin önüne alınarak görüşmelerinin 13/10/2020 Salı günkü birleşimde yapılması önerilmiştir.

BAŞKAN – Cumhuriyet Halk Partisi grup önerisinin gerekçesini açıklamak üzere Cumhuriyet Halk Partisi Grubu adına Karaman Milletvekilimiz İsmail Atakan Ünver.

Sayın Ünver buyurun. (CHP sıralarından alkışlar)

CHP GRUBU ADINA İSMAİL ATAKAN ÜNVER (Karaman) – Sayın Başkan, değerli milletvekilleri; bugün gerçekten demokrasimiz ve hukuk devleti açısından kara bir gün; Milletvekilimiz Enis Berberoğlu hakkındaki kararla anayasasızlığın, hukuksuzluğun bir taşı daha döşendi. Ülkede herkesi bağlayan Anayasa, bazılarını bağlamıyor; AKP’yi bağlamıyor, AKP’nin güdümündeki mahkemeleri bağlamıyor. Hepimizin meşruiyetinin kaynağı olan Anayasa’yı tanımazsanız demokrasiye inanmış bu millet size öyle bir ders verir ki ne olduğuna, nasıl olduğuna kendiniz bile inanamazsınız. Anayasa güvencesi olmadan siyaset yapılır mı arkadaşlar? Sayenizde biz yapıyoruz; her şeye rağmen, biz, bu fakir halkın çıkarlarını savunmaya devam edeceğiz, demirden korksak trene binmezdik.

28 Ekim 2014 tarihinde Ermenek’te meydana gelen maden faciasında yırtık cizlavetleriyle simgeleşen madenci babası Recep amcayı geçtiğimiz günlerde kaybettik. Bugün Çorum İskilip’te meydana gelen grizu patlamasında da bir madencimizi daha kaybettik. Recep amcaya ve tüm maden şehitlerimize Allah’tan rahmet diliyor ve hatıraları önünde saygıyla eğiliyorum.

Son yıllarda taş kömürü ve linyit kömürü madenlerinde çalışan 14 bin madenci işsiz kaldı, 2010 yılında 48 olan kamuya ait taş ve linyit kömürü madeni sayısı 2018’de 13’e geriledi, 649 olan özel taş ve linyit kömürü madeni sayısı ise 431’e düştü. Bu rakamlar ülkemizde kömür madenciliğinin içine düştüğü krizi açıkça göstermektedir. Mesela, Ermenek’te 18 madencimizi şehit verdiğimiz faciadan sonra 9 olan ocak sayısı 3’e, 2.800-3.000 olan madenci sayısı 180-200’e, taşımacılık kooperatifinde kayıtlı olan kamyon sayısı 380’den 70’e inmiştir. Madencilik sektörü, uygulanan yanlış politikalar sonucu sektörün daralması, kamuya ait madenlerdeki redevans uygulaması veya Anayasa’nın doğal kaynakların devletin hüküm ve tasarrufu altında olduğunu düzenleyen maddesine aykırı olarak özel girişimcilere maden işletme ruhsatı verilmesiyle bitme noktasına getirilmiştir.

Kömür madenciliği de ne yazık ki bu dönemde ya iş cinayetleri ya da işçilerin hak aramak için yaptıkları eylemlerle gündeme gelmiştir. Karaman’ın Ermenek ilçesinde patron tarafından mağdur edilen madencilerin yaptığı eylemler buna verilebilecek en güncel örnektir. Ermenek’te ilk olarak 2019 yılı Aralık ayında maaşlarını alamadıkları gerekçesiyle eylem başlatan madencilerin bu direnişleri 2020 yılının Şubat ayına kadar sürmüş, işçilerin bir kısmına maaşlarını ödeyen işveren, hemen ardından bu işçileri tazminatsız olarak işten çıkarmıştı. Son olarak yine aynı maden işletmesinde iki ila on üç aylık maaşları ödenmeyen maden işçileri, 31 Ağustos 2020’de maaşlarını, tazminatlarını, yıllık izinlerini ve otomatik BES kesintilerini alabilmek için iş bırakma eylemi başlatmışlardır fakat işçilerin hakkını vermek bir yana, İş Kanunu’nun verdiği hakkı kullanan maden emekçilerinin çoğu işveren tarafından ahlak ve iyi niyet kurallarına aykırı davrandıkları iddiasıyla işten atılmıştır. İşçi çıkarma yasağının olduğu pandemi sürecinde işçileri işten atan işveren, hem kanunu tanımamıştır hem de feshe gösterdiği gerekçeyle toplumun vicdanını sızlatmıştır.

Ve yine, Soma’da yıllardır süregelen mağduriyet, Grup Başkan Vekilimiz Sayın Özgür Özel’in ve Manisa Milletvekillerimizin tüm çağrı ve uyarılarına rağmen tam manasıyla çözülmedi, çözülmüyor. Redevans sahalarıyla ilgili yapılan düzenleme Soma’daki, Ermenek’teki ve tüm yurttaki özel maden sahalarını kapsayacak şekilde genişletilmelidir. Gelin bu araştırma önergemize destek verin ya da ortak bir önerge verelim, ülkemizdeki kömür madenciliğinin tüm sorunlarını araştıralım, çözüm yollarını da ortaya koyalım. Bu konuda artık tahammül edilecek ve kaybedilecek bir anlık zamana bile yer kalmamıştır. Eylemdeki bir maden emekçisi “Eve gitmeye utanıyorum.” diyor. Neden biliyor musunuz? Çocuğu okula başlamış, defter ister, kalem ister, çanta ister; “Neyle alacağım.” diyor. Bir başkası “Eşim hamileydi. Hakkım olan paranın birazını bari verin dedim, bir kuruş vermediler.” diyor. Tüm iktidar yetkilileri işçinin, emekçinin bu feryadına kulak tıkamış durumda.

(Mikrofon otomatik cihaz tarafından kapatıldı)

BAŞKAN – Toparlayalım Sayın Ünver…

İSMAİL ATAKAN ÜNVER (Devamla) - Güya hepimiz aynı ülkenin eşit yurttaşıyız ama kimisi sarayına günlük 10 milyon lira harcarken kimisi de cebinde ekmek parası olmadığı için evine utanarak gidiyor. Aslında utanması gereken evine ekmek götüremeyen, çocuğunun istediğini alamayan emekçi kardeşim değil ülkeyi yönetenler; keşke utanmayı bilseler, utanmayı bilmiyorlar ama fukaraya sabır telkin etmeyi biliyorlar. Alın terinin karşılığını almak için eylem yapan emekçiler seslerini Ankara’nın sağırlarına duyurabilmek için dün Soma’dan ve Ermenek’ten Ankara’ya doğru yürümek istediler ama iktidar emekçiden yine korktu ve yine yolları kapattı. Aylardır emekçinin feryadını duymayan iktidar yüzlerce jandarmayı Ermenek’te Cenne kömür havzasına yığdı. Madenci kardeşlerimize ve ailelerine copla, biber gazıyla müdahale ettiler, yaralananlar oldu. Emekçiye yapılan bu muameleyi kınıyorum. AKP iktidarı bir kez daha tavrını emekten ve emekçiden yana değil, emekçinin hakkını vermeyen patrondan yana koydu.

(Mikrofon otomatik cihaz tarafından kapatıldı)

BAŞKAN – Sayın Ünver selamlayalım.

İSMAİL ATAKAN ÜNVER (Devamla) – AKP, yine patrona kıyak, işçiye dayak yolunu seçti. AKP, yine zengine gelince “Helal haram fark etmez ver Allah’ım ver, arsız kulun doymaz yer Allah’ım yer.” fakire gelince “Vur Allah’ım vur.” demeyi seçti. Ama unutmayın ki kısa çöp, uzun çöpten hakkını alacak elbette. Emekçi, kendisine biçilen kefene girmeyecek ve zafer mutlaka emekçinin olacak, mücadeleyle, kararlılıkla, azimle, barış içinde.

Selam olsun Ermenek’te, Soma’da ve yurdun dört bir köşesinde direnen emekçilere.

Genel Kurula saygılarımla. (CHP sıralarından alkışlar)

BAŞKAN – Cumhuriyet Halk Partisi grup önerisi üzerinde İYİ PARTİ Grubu adına Konya Milletvekili Sayın Fahrettin Yokuş.

Buyurun Sayın Yokuş. (İYİ PARTİ sıralarından alkışlar)

İYİ PARTİ GRUBU ADINA FAHRETTİN YOKUŞ (Konya) – Sayın Başkan, değerli milletvekilleri; hepinizi İYİ PARTİ Grubu adına saygıyla selamlıyorum.

Ankara’mızın başkent oluşunun yıl dönümünde, bir kere daha, başkent yapan ecdadımızı saygı, sevgi, minnetle yâd ediyorum.

Bugün Çorum İskilip’te bir maden ocağında patlama olmuş, 1 işçimiz Hakk’ın rahmetine kavuşmuş, 3 işçimiz ise yaralanmış. Hakk’ın rahmetine kavuşan işçimize Allah’tan rahmet, yaralı kardeşlerimize acil şifalar diliyorum.

Değerli milletvekilleri, biraz önce değerli vekilimizin de ifade ettiği gibi, Ermenek’te madencilerimizin büyük bir sıkıntısı var. Sayın vekilimizle birlikte yaklaşık bir ay önce oraya gittik, sorunlarını dinledik. Gördük ki madencilerimiz sahipsiz. Zaman içerisinde kanuni düzenlemeler yapmışız, güzel düzenlemeler olmuş saatler konusunda, çalışma saatleri konusunda, madenlerimizin çalışma şartlarının düzeltilmesi konusunda ama gelin görün ki denetim eksikliği almış başını gidiyor. Bu madenlerimizin tamamı devletin, hepimiz biliyoruz. İşverene ya da kiraladığımız şirketlere verdiğimiz bu madenleri denetlemek… Yani sadece madenleri kazalım, devletimize buradan para gelsin, bütçemize kaynak aktaralım yerine… Elbette bunlar da kıymetlidir. Orada çalışan işçisi, orada çalışan emekçisi hangi şartlarda çalışıyor ve bunların haklarını kim koruyacak? Ama gördük ki maalesef, Ermenek’te 2014 yılında o elim kazada 18 vatandaşımızı kaybettik ama aradan geçen altı yıla rağmen, biliyor musunuz, o ölen kardeşlerimizin bir kısmının hâlâ tazminatları, alın terleri, hakları verilmiş değil. Oradaki sendika temsilcileriyle görüştük; eylem yapan, hak arayan, on üç aydır maaşlarını alamadığını söyleyen insanlar, ailecek maden ocağında çoluk çocuk hak arayan insanlar. Vallahi bunlar hepimizin kardeşleri, vallahi bunlardan hepimiz sorumluyuz, hele hele iktidar sahipleri baştan aşağı sorumlu ama gelin görün ki aylardır süren, buradaki sıkıntıya dönüp bakan bir temsilci, bir yetkili olmamış.

(Mikrofon otomatik cihaz tarafından kapatıldı)

BAŞKAN – Toparlayalım lütfen.

FAHRETTİN YOKUŞ (Devamla) - Ne TKİ ne Çalışma Bakanlığı ne siyasi iktidarınızın bir bakanı, bir temsilcisi “Hâliniz nice?” diye sormamış. Niye sormuyorsunuz acaba? Onları vatandaştan saymıyor musunuz? Onları insandan saymıyor musunuz? Eğer böyleyse o zaman niye iktidarsınız? Eğer böyleyse neden, neden biz bu sıralarda oturuyoruz? Lütfen, rica ediyorum, Allah rızası için rica ediyorum; hakkını alamayan 1.000 civarında Ermenek’te madencimiz var -bu ocaklardan- şu anda da 100’den fazlası on üç aydır maaş alamıyor. Ne olur ya? Yani kanuni düzenleme yapmak yetmiyor. Neden işverene “Kardeşim, bu işçinin alın terini vermezsen bu ocağı senin elinden alırım.” diyemiyorsunuz? Kimden yanasınız yahu, bir öğrenelim. Yani kimden yanasınız; emekten yana mı, patrondan yana mı?

(Mikrofon otomatik cihaz tarafından kapatıldı)

FAHRETTİN YOKUŞ (Devamla) – Test olacaksınız, eğer buraya müdahale etmezseniz bir kere daha patrondan yana olduğunuz görülecek. İnşallah, bizi yanıltırsınız.

Teşekkür ediyorum. (İYİ PARTİ sıralarından alkışlar)

MUHAMMED FATİH TOPRAK (Adıyaman) – Biz emekçiden yanayız, emekçiden.

BAŞKAN – Cumhuriyet Halk Partisi grup önerisi üzerinde Halkların Demokratik Partisi Grubu adına İzmir Milletvekili Sayın Murat Çepni.

Buyurun Sayın Çepni. (HDP sıralarından alkışlar)

HDP GRUBU ADINA MURAT ÇEPNİ (İzmir) – Teşekkürler Başkan.

Bundan sekiz sene önce, Ermenek’te 18 maden işçisi, Soma’da da 301 maden işçisi iş kazasında hayatını kaybetti. Anıları önünde saygıyla eğiliyorum. İş kazasından, katliamdan hemen sonra, Soma’da binlerce işçi tazminatları ödenmeden işsiz kaldı. Yine aynı sırada Başbakanlık Müşaviri işçi yakınlarını tekmeledi. Yine Ermenek’te su baskını sonucunda 18 işçi hayatını kaybetti ve bu işçilerin de tazminatları hâlen ödenmiş değil. Yani Ermenek’te ve Soma’da binlerce işçi tazminatsız bir biçimde işten atıldılar ve bu mücadele hâlâ sürüyor.

Bağımsız Maden İşçileri Sendikası ise 12 Ekimde yani dün, hak mücadelesi için ve seslerini duyurmak için Soma’dan ve Ermenek’ten Ankara’ya yürüyüş yapmaya kalktılar ve yine, her zaman olduğu gibi, emekçinin önüne polis barikatları koyuldu ve emekçiler saldırıya uğradılar, gaz sıkıldı.

Şimdi, tam da bu süreçte Maden Yasası gündemde yani on üç yılda 23 kez değişen Maden Yasası gündemde, bugün Komisyonda görüşülüyor. Maden Yasası’nda ne geliyor, yeni Maden Yasası’nda? Maden, doğal gaz ve elektrik şirketleri, ödemeleri gereken KDV’ler, harçlar, kira bedelleri ve yapım ücretlerinden muaf olacaklar. Ruhsat süreleri dolmuş maden şirketlerine faaliyetlerine devam izni veriliyor. ÇED alanı dışındaki ağaç kesimleri ise cezasız kalıyor.

Evet, bunlar hangi süreçte gerçekleşiyor? Toplam işsiz sayısının 20 milyona yaklaştığı, açlık sınırının 2.448 TL olduğu ve sarayın yıllık harcamasının 3,6 milyar TL olduğu -o da bilinen- koşullarda şirketlere sağlanan, sağlanmaya çalışılan yeni imtiyazlar bunlar işte.

Şimdi, biliyorsunuz, Alamos Gold firması bir yıldır ruhsatı durdurulmuş bir biçimde işgal ediyor Kaz Dağları’nı. Yani bir seyyar satıcı bir saat kaldırımı işgal etti diye tezgâhı başına geçiren devlet, üç kuruş borcu olduğu için dünyası karartılan emekçi karşısında devlet devlet iken Kanadalı Alamos Gold firması bir yıldır Kaz Dağları’nı işgal ediyor, devlet ortada yok. Şimdi, biz yıllardan beri, AKP saray koalisyonu bir şirketler koalisyonudur, saray koalisyonu ulusal ve uluslararası şirketlerin temsilcisidir derken işte bundan dolayı söylüyoruz.

Soruyorum tekrar: Alamos Gold firması nasıl oluyor da bir yıldır Kaz Dağları’nda duruyor? İşte, bugün Komisyonda görüşülen yasa bir Alamos Gold yasasıdır. Alamos Gold orada faaliyetlerine devam edebilsin diye, daha fazla ağaç kesebilsin diye bugün AKP saray koalisyonu yeni yasalar çıkarıyor.

(Mikrofon otomatik cihaz tarafından kapatıldı)

BAŞKAN – Toparlayalım lütfen.

MURAT ÇEPNİ (Devamla) – Dolayısıyla, şunu söylüyoruz: Evet, işçi sınıfı sömürüye karşı, hak gasplarına karşı direnecek elbette; birleşerek haklarını alma mücadelesini elbette yükseltecek ama AKP ve saray koalisyonu şunu bilsin ki: Halka karşı açılmış hiçbir savaşı, hiçbir diktatörlük kazanamamıştır. İşçi sınıfına, emeğe karşı düşmanlık edenler, onları yerin yedi kat dibine gömenler bunun hesabını mutlaka vereceklerdir. Direnen maden işçisinin yanındayız, direnenler mutlaka kazanacaktır.

Teşekkür ederim. (HDP sıralarından alkışlar)

BAŞKAN – Cumhuriyet Halk Partisi grup önerisi üzerinde Adalet ve Kalkınma Partisi Grubu adına Zonguldak Milletvekili Sayın Polat Türkmen.

Buyurun Sayın Türkmen. (AK PARTİ sıralarından alkışlar)

AK PARTİ GRUBU ADINA POLAT TÜRKMEN (Zonguldak) – Sayın Başkan, değerli milletvekilleri; Cumhuriyet Halk Partisi Grubu önerisi hakkında AK PARTİ Grubumuzun adına söz almış bulunuyorum. Hepinizi saygıyla selamlıyorum.

Değerli arkadaşlar, öncelikle madenlerde şehit olan bütün madencilerimize Allah’tan rahmet diliyorum. Son dönemlerde yine içimizi acıtan Hatay’daki yangından dolayı bütün Hataylı hemşehrilerimize geçmiş olsun dileklerimde bulunuyorum; sorumluların en yakın zamanda bulunup cezalandırılacağına inanıyorum.

Öncelikle, Karaman Ermenek Cenne Linyit Kömür İşletmesi Limited Şirketinin meydana gelen kazalar sonrasında Maden Kanunu kapsamında faaliyetleri durdurulmuş; mahkeme kararları doğrultusunda, Maden ve Petrol İşleri Genel Müdürlüğünce bahsi geçen yerle ilgili bugüne kadar 130 işçimize 4 milyon 768 bin 468 TL’lik tazminat ödemeleri yapılmıştır. Maden Kanunu ve Maden Yönetmeliği gereğince mahallinde yapılan tetkikler sonrasında yer altı ocak faaliyetleri durdurulmuş; son günlerde medyada haber olan konunun, tamamen ocak işletmesinin, firmasının kendisinin yapması gereken işçilerin özlük hakları olan maaş ve tazminat ödemeleri olduğu anlaşılmaktadır. İşçilerin özlük haklarının kazanılması hususu Enerji Bakanımız, Maden ve Petrol İşleri Genel Müdürlüğümüz ile Aile, Çalışma ve Sosyal Hizmetler Bakanlığımızın bilgisinde olup çalışmaların devam ettiği ifade edilmektedir.

Değerli milletvekilleri, Enerji Bakanlığımız, AK PARTİ hükûmetleri döneminde yerli ve millî yer altı ve yer üstü kaynaklarımızın ekonomiye kazandırılması adına yeni konseptleri uygulayarak millî servetimizi hem ekonomimize hem de milletimizin hizmetine sunmuş, sunmaya da devam etmektedir; sadece yurt içi değil yurt dışında da enerji sektörüyle ilgili çalışmalarımıza devam etmektedir.

Bu açıklamalarla şunu söylemek isterim: 2010 yılında Maden Araştırması Komisyonu bu Mecliste kuruldu, onun da Başkan Yardımcılığını ben yaptım. Bin sayfalık dokümanlar Mecliste mevcuttur. O eksiklerimizi dünyayı da gezerek, Kanada’ya da giderek bunları toparlayıp bir yasa hâline getiren bu Meclis ve Hükûmetimiz yasaları değiştirerek eksiklerimizi tamamlamıştır. Bugün de gördüğünüz gibi, ondan sonra bir daha yine Meclisimiz Maden Araştırması Komisyonu kurmuş ve üç ay içerisinde bütün sektörleri de gezmiş, eksiklerimizi, noksanlarımızı yine Maden Yasası’nda değişiklik yaparak tamamlamıştır.

Şunu herkesin bilmesini isterim: İşte, söylediğiniz gibi, bu Mecliste bütün partilerin katkılarıyla, Soma’daki hak kayıplarıyla ilgili, en yakın zamanda hak kayıplarının önlenmesi adına Meclisimizden beraberce kanunlar çıkardık.

(Mikrofon otomatik cihaz tarafından kapatıldı)

BAŞKAN – Toparlayalım lütfen.

POLAT TÜRKMEN (Devamla) – Teşekkür ediyorum.

Ermenek de bunlardan bir tanesi ama şunu, özellikle söylemek isterim: Sözcü, hatip kardeşlerim “Siz, işçiden yana mısınız, emekçiden yana mısınız?” dediler. Zonguldak emeğin başşehridir, oranın milletvekiliyiz biz. Biz, emekçiden yanayız. Onun nasıl olduğunu iyi biliriz. Orada 5 bin şehidimiz olmuştur. O yüzden de o acıları çok iyi hisseder, onları da çok iyi biliriz.

“Denetleme” diyorsunuz, 9’uncu ayın 20’sinde Maden ve Petrol İşleri yetkilileri oraya gitti ve o maden ocağını kapattı. Denetlemesi de yapılıyor ama kazalar doğrudur. Çıkardığımız kanunlarla beraber… İşte, iş güvenliği kazalarının da önlenmesi adına, çalışma saatlerinin uygun hâle getirilmesi adına, yine, Meclisimiz çok önemli yasalar çıkarmıştır -bunlar hepinizce malumdur- bundan sonra da çıkarmaya devam edeceğiz.

Bu duygu, düşüncelerle yüce Meclisinizi saygıyla selamlıyorum. Hayırlı akşamlar. (AK PARTİ sıralarından alkışlar)

III.- YOKLAMA

(CHP sıralarından bir grup milletvekili ayağa kalktı)

ÖZGÜR ÖZEL (Manisa) – Yoklama istiyoruz Sayın Başkan.

BAŞKAN – Cumhuriyet Halk Partisi grup önerisini oylarınıza sunmadan önce yoklama talebi var, onu yerine getirelim.

Sayın Özel, Sayın Gökçel, Sayın Ünver, Sayın Kılıç, Sayın Bakırlıoğlu, Sayın Kaya, Sayın Başevirgen, Sayın Zeybek, Sayın Tanal, Sayın Kayışoğlu, Sayın Demirtaş, Sayın Bülbül, Sayın Barut, Sayın Gündoğdu, Sayın Güzelmansur, Sayın Köksal, Sayın İlhan, Sayın Ünsal, Sayın Girgin, Sayın Hakverdi, Sayın Tokdemir.

Evet, yoklama için üç dakika süre veriyorum, yoklama işlemini başlatıyorum.

(Elektronik cihazla yoklama yapıldı)

BAŞKAN – Toplantı yeter sayısı vardır.

VIII.- ÖNERİLER (Devam)

A) Siyasi Parti Grubu Önerileri (Devam)

3.- CHP Grubunun, Karaman Milletvekili İsmail Atakan Ünver ve 24 milletvekili tarafından, başta Karaman’ın Ermenek ilçesindeki sorunlar olmak üzere madencilik sektörünün ve işçilerin yaşadığı sorunların tespit edilerek alınması gereken önlemlerin belirlenmesi amacıyla 7/10/2020 tarihinde Türkiye Büyük Millet Meclisi Başkanlığına verilmiş olan (10/3276) esas numaralı Meclis Araştırması Önergesi’nin ön görüşmelerinin, Genel Kurulun 13 Ekim 2020 Salı günkü birleşiminde yapılmasına ilişkin önerisi (Devam)

BAŞKAN – Cumhuriyet Halk Partisi grup önerisini oylarınıza sunuyorum: Kabul edenler... Kabul etmeyenler... Kabul edilmemiştir.

Adalet ve Kalkınma Partisi Grubunun İç Tüzük’ün 19’uncu maddesine göre verilmiş bir önerisi vardır, okutup işleme alacağım ve oylarınıza sunacağım.

4.- AK PARTİ Grubunun, Genel Kurul gündemi ile çalışma gün ve saatlerinin yeniden düzenlenmesine; 228 ve 229 sıra sayılı Kanun Tekliflerinin kırk sekiz saat geçmeden Gündem’in “Kanun Teklifleri ile Komisyonlardan Gelen Diğer İşler” kısmının 1’inci ve 3’üncü sıralarına alınmasına ve diğer işlerin sırasının buna göre teselsül ettirilmesine; 228 ve 229 sıra sayılı Kanun Tekliflerinin İç Tüzük’ün 91’inci maddesine göre temel kanun olarak bölümler hâlinde görüşülmesine ilişkin önerisi

13/10/2020

Türkiye Büyük Millet Meclisi Başkanlığına

Danışma Kurulu 13/10/2020 Salı günü (bugün) toplanamadığından, İç Tüzük’ün 19’uncu maddesi gereğince grubumuzun aşağıdaki önerisinin Genel Kurulun onayına sunulmasını arz ederim.

                                                                                                                             Bülent Turan

                                                                                                                               Çanakkale

                                                                                                               AK PARTİ Grup Başkan Vekili

Öneri:

Bastırılarak dağıtılan 228 sıra sayılı Kamu Mali Yönetimi ve Kontrol Kanunu ile Bazı Kanunlarda Değişiklik Yapılması Hakkında Kanun Teklifi ve 229 sıra sayılı Teknoloji Geliştirme Bölgeleri Kanunu ile Bazı Kanunlarda Değişiklik Yapılmasına Dair Kanun Teklifi'nin kırk sekiz saat geçmeden gündemin “Kanun Teklifleri ile Komisyonlardan Gelen Diğer İşler" kısmının sırasıyla 1'inci ve 3'üncü sıralarına alınması ve diğer işlerin sırasının buna göre teselsül ettirilmesi,

Genel Kurulun;

13 Ekim 2020 Salı günkü (bugün) birleşiminde 228 sıra sayılı Kanun Teklifi'nin birinci bölüm görüşmelerinin tamamlanmasına kadar,

14 Ekim 2020 Çarşamba günkü birleşiminde 228 sıra sayılı Kanun Teklifi'nin görüşmelerinin tamamlanmasına kadar,

228 sıra sayılı Kanun Teklifi'nin görüşmelerinin 14 Ekim 2020 Çarşamba günkü birleşiminde tamamlanamaması hâlinde 15 Ekim 2020 Perşembe günkü birleşiminde 228 sıra sayılı Kanun Teklifi'nin görüşmelerinin tamamlanmasına kadar,

15 Ekim 2020 Perşembe günkü birleşiminde 228 sıra sayılı Kanun Teklifi'nin görüşmelerinin tamamlanamaması hâlinde haftalık çalışma günlerinin dışında 16 Ekim 2020 Cuma günü saat 14:00'te toplanması ve bu birleşiminde denetim konularının görüşülmeyerek gündemin “Kanun Teklifleri ile Komisyonlardan Gelen Diğer İşler” kısmında bulunan işlerin görüşülmesi ve bu birleşiminde 228 sıra sayılı Kanun Teklifi'nin görüşmelerinin tamamlanmasına kadar,

20 Ekim 2020 Salı günkü birleşiminde 221 sıra sayılı Kanun Teklifi'nin birinci bölüm görüşmelerinin tamamlanmasına kadar,

21 Ekim 2020 Çarşamba günkü birleşiminde 221 sıra sayılı Kanun Teklifi'nin görüşmelerinin tamamlanmasına kadar,

221 sıra sayılı Kanun Teklifi'nin görüşmelerinin 21 Ekim 2020 Çarşamba günkü birleşiminde tamamlanamaması hâlinde 22 Ekim 2020 Perşembe günkü birleşiminde 221 sıra sayılı Kanun Teklifi'nin görüşmelerinin tamamlanmasına kadar çalışmalarını sürdürmesi,

228 ve 229 sıra sayılı Kanun Tekliflerinin İç Tüzük’ün 91'inci maddesine göre temel kanun olarak görüşülmesi ve bölümlerinin ekteki cetveldeki şekliyle olması önerilmiştir.

 

228 sıra sayılı Antalya Milletvekili İbrahim Aydın ve Ağrı Milletvekili Ekrem Çelebi ile 17 Milletvekilinin Kamu Mali Yönetimi ve Kontrol Kanunu ile Bazı Kanunlarda Değişiklik Yapılması Hakkında Kanun  Teklifi (2/3113)

BÖLÜMLER

BÖLÜM MADDELERİ

BÖLÜMDEKİ MADDE SAYISI

1.BÖLÜM

1 ila 8’inci maddeler

8

2.BÖLÜM

9 ila 17’nci maddeler

9

TOPLAM MADDE SAYISI

17

 

229 sıra sayılı Teknoloji Geliştirme Bölgeleri Kanunu ve Bazı Kanunlarda Değişiklik Yapılmasına Dair Kanun Teklifi (2/3112)

BÖLÜMLER

BÖLÜM MADDELERİ

BÖLÜMDEKİ MADDE SAYISI

1.BÖLÜM

1 ila 9’uncu maddeler

9

2. BÖLÜM

10 ila 25’inci maddeler

16

TOPLAM MADDE SAYISI

25

BAŞKAN – Adalet ve Kalkınma Partisi grup önerisinin gerekçesini açıklamak üzere Adalet ve Kalkınma Partisi Grubu adına Kırıkkale Milletvekili Sayın Ramazan Can.

Buyurun Sayın Can. (AK PARTİ sıralarından alkışlar)

AK PARTİ GRUBU ADINA RAMAZAN CAN (Kırıkkale) – Sayın Başkan; değerli milletvekilleri, Genel Kurulu saygıyla selamlıyorum.

Grup önerimizde, 228 sıra sayılı Kamu Mali Yönetimi ve Kontrol Kanunu ile Bazı Kanunlarda Değişiklik Yapılması Hakkında Kanun Teklifi’ni gündemin 1’inci sırasına alıyoruz. 229 sıra sayılı Teknoloji Geliştirme Bölgeleri Kanunu ile Bazı Kanunlarda Değişiklik Yapılmasına Dair Kanun Teklifi’ni ise gündemin 3’üncü sırasına alıyoruz. 228 sıra sayılı Kamu Mali Yönetimi ve Kontrol Kanunu’yla ilgili teklifin bugün birinci bölümünün görüşmelerinin, yarın tamamının görüşülmesine kadar, yarın bitmez ise perşembe günü görüşmelerin tamamlanmasını, perşembe günü de bitmez ise cuma günü Genel Kurul saat 14.00’te açılarak 228 sıra sayılı Kanun Teklifi’nin görüşmelerinin tamamlanmasına kadar Genel Kurulun çalışmasını öneriyoruz.

MAHMUT TANAL (İstanbul) – Başkanım yarın sabah 09.00’da başlayalım. Niye 14.00’te başlıyoruz?

RAMAZAN CAN (Devamla) – Ayrıca, haftaya salı günü yani 20 Ekim Salı günü 221 sıra sayılı Kanun Teklifi’nin -geçen hafta tümünün konuşmalarını yaptık, maddelerine geçilmesini kabul etmiştik- birinci bölümünün, çarşamba günü, 22’sinde ise tamamının bitirilmesini planlıyoruz. Çarşamba bitmez ise haftaya perşembe günü Tarım Kanunu’nun bitirilmesini grup önerimiz olarak öneriyoruz. Bu yasaların temel yasa olarak görüşülmesini Genel Kurulun takdirine, sizlerin oylarına sunuyor; başarılı bir çalışma haftası diliyorum, hepinizi saygıyla selamlıyorum. (AK PARTİ sıralarından alkışlar)

BAŞKAN – Adalet ve Kalkınma Partisi grup önerisi üzerine Halkların Demokratik Partisi Grubu adına Siirt Milletvekili Sayın Meral Danış Beştaş.

Buyurun Sayın Beştaş. (HDP sıralarından alkışlar)

HDP GRUBU ADINA MERAL DANIŞ BEŞTAŞ (Siirt) – Sayın Başkan, değerli milletvekilleri; yargıyla devam edelim. Nasıl bir yargı var? Dün, Sebahat Tuncel ve Aysel Tuğluk Kandıra Cezaevinde dört yıldır tutuklu oldukları hâlde, Kobani protestosu soruşturması sebebiyle haklarında tekrar tutuklama kararı verildi. Altı yıl sonra garip bir şekilde, her yerde yapılan çağrılar karşılık buldu ve HDP’ye yönelik saldırıların bir aşaması olarak önümüzde duruyor. Nedir? Altı yıl sonra ne oldu? Garip bir şekilde bir gizli tanık icat edildi. Gizli tanık falan yok ha, yanlış anlamayın. Gizli tanığın olmadığını nereden biliyoruz? Çünkü gizli tanık müessesesi AİHM tarafından mahkûm edilen “Adil yargılama ilkelerine aykırı.” denilen, yüzlerce davada Türkiye'nin mahkûm edildiği bir müessese. Gizli tanığı görmüyoruz, temas etmiyoruz, soru soramıyoruz, kimliğini bilmiyoruz, ucube bir şekilde, diyorlar ki: “Dosyada gizli tanık var.” Peki, gizli tanık ne diyormuş? İfadesini de gördük, gizli ama ifadelerden gördük. Altı yıl önce -sözde- HDP’den bir heyet bir yerlere gitmiş, onu da geçtim, Kamuran Yüksek, Demirtaş’a Kandil’den talimat getirmiş, bunun üzerine MYK bir karar almış. Ya, şaka mısınız ya! Bir kere, o dönem çözüm süreci devam ediyordu. Bizim heyetimiz -resmî, aleni, basın yayın organlarında her zaman yazılıyordu- Kandil’e gidiyordu zaten. Kandil’den birinin talimat getirmesine gerek yok ki, zaten çözüm süreci devam ediyordu. Çözüm süreci kapsamında fotoğrafları siz İmralı’dan getiriyordunuz, yayınlıyordunuz, heyetimizin gittiğini biliyordunuz. Gizli tanığa yanlış ifade verdirmişler.

Diğeri ne? Efendim, altı yıl sonra aklına gelmiş, savcılık demiş ki: “Dört yıl önce açtığımız dava 2911’di; hayır, olmaz, 302 olacak.” Neden? Çünkü Cumhurbaşkanı her gün meydanlarda “Benim 54 yurttaşımın katili.” diye bağırdı. Savcı dedi ki “Ha, bu “katil” dediğine göre benim yeni bir dava açmam lazım.” Tıpkı bugün Enis Berberoğlu meselesinde olduğu gibi. Hukukta olamaz yani olamaz kavramı karşılamıyor. Altı yıl sonra maddeyi değiştirdi, fiil aynı; tıpkı Osman Kavala’da olduğu gibi. Adını koyalım, bu tam bir siyasi kumpastır. Kobani protestoları sebebiyle arkadaşlarımızın tutuklanması, Demirtaş’ın, Yüksekdağ’ın, MYK üyelerimizin, dün Aysel Tuğluk ve Sebahat Tuncel’in hakkında tutuklama kararı verilmesi siyasi kumpasın devam ettirilmesidir.

(Mikrofon otomatik cihaz tarafından kapatıldı)

BAŞKAN – Toparlayalım lütfen.

MERAL DANIŞ BEŞTAŞ (Devamla) – Bu kumpasın kumpas olduğunu eminim iktidar partisi milletvekilleri de gayet iyi biliyor. Sadece vicdanlarına sorsalar bunu bilirler aslında, hayatın olağan akışına baksalar bilirler. Bu nedenle şunu söyleyeyim: Bir kere, Cumhurbaşkanının ya da bir siyasi yetkilinin söylemleriyle iddianame hazırlamak hukuk devletine, yargı tarafsızlığı ve bağımsızlığına, anayasal düzene saldırıdır. Tıpkı bugün Enis Berberoğlu’nda nasıl hâkim bu kararı vermekle anayasal düzeni ortadan kaldırmaya tam teşebbüs etmişse Kobani protestolarında ikinci soruşturmayı açan savcı da aynı suçu işliyor. Ahdolsun ki bu siyasi kumpasların taraflarını sanık sandalyesinde göreceğiz. O zamana kadar mücadelemize devam edeceğiz.

Teşekkür ediyorum. (HDP sıralarından alkışlar)

BÜLENT TURAN (Çanakkale) – Sayın Başkan…

BAŞKAN – Sayın Turan, buyurun.

VI.- AÇIKLAMALAR (Devam)

40.- Çanakkale Milletvekili Bülent Turan’ın, Siirt Milletvekili Meral Danış Beştaş’ın AK PARTİ grup önerisi üzerinde HDP Grubu adına yaptığı konuşmasındaki bazı ifadelerine ilişkin açıklaması

BÜLENT TURAN (Çanakkale) – Sayın Başkan, değerli milletvekili arkadaşlarım; hatibin yine yüksek perdeden “O zaman çözüm süreci vardı.” deyip imada bulunmasının siyasi tarihi bilen herkes açısından ibretlik olduğunu düşünüyorum. O zaman âdeta baldıran zehri içerek bu ülkenin kardeşliğine, birliğine katkı sağlamak için ne kadar büyük bedel ödediğimizi tüm dünya bilir. Fakat “o görüşmeler” diye ifade ettiği süreçte asla terörle, teröristle görüşmek değil, demokrasinin yanında yer almasına inandığımız, istediğimiz bir partinin görüşmeleriydi bunlar. Ama gelinen yerde maalesef teröre “Dur!” demek yerine, terörle arasına mesafe koymak yerine ısrarla o terör örgütünün borazanı, vagonu -ne derseniz deyin- onu olmayı tercih eden bir yapıyla karşı karşıya kaldık.

Bakınız, hiç olmazsa insan yaptığı işten mahcup olur. “Yaptık, hata yaptık.” der, yüzleşir. Şimdi, “MYK kararı almadık, mahkeme itham ediyormuş.” derseniz…

(Mikrofon otomatik cihaz tarafından kapatıldı)

BAŞKAN – Toparlayalım lütfen.

BÜLENT TURAN (Çanakkale) – …o zaman cümle âlem biliyor ki Kobani eylemleri başladığında, önce Abdullah Öcalan “Çıkın sokağa.” diye kendince talimatlar verdi, ardından Murat Karayılan verdi, ardından Bese Hozat verdi, bir gün sonra da “Halklarımıza çağrı” diye sokağa çıkın ısrarıyla Demirtaş imzalı MYK kararı imzalandı. Şunu demek istiyorum; insan bir yanlış yapar, bir hata yapar, der ki: “Biz mahcup olduk, bir sürü insanın katline vesile olduk, amacımız bu değildi. İnsanlar öldü, etraf yandı, yıkıldı, böyle olmasını istememiştik.” der. Bununla önce siyasi olarak yüzleşir, sonra mahkemenin kararını tartışır veya tartışmaz. Ama siz hiç mahcup olmadan var olan bir kararı yok diye söylerseniz bırakın tehdit diliyle “Sizi yargılarız.” demeyi, ben buradan diyorum: Bu millet de bu devlet de bu yargı da bunun hakkını savunacaktır Sayın Başkanım. (AK PARTİ sıralarından alkışlar)

BAŞKAN – Buyurun Sayın Beştaş.

41.- Siirt Milletvekili Meral Danış Beştaş’ın, Çanakkale Milletvekili Bülent Turan’ın yaptığı açıklamasındaki bazı ifadelerine ilişkin açıklaması

MERAL DANIŞ BEŞTAŞ (Siirt) – Teşekkürler Sayın Başkan.

İma değil direkt söyledim. Çözüm sürecine dönük şu anda bir unutturma çabası var, bir dönemi mahkûm ettirme çabası var ve iktidarın taraf olduğu bir süreçten söz ediyoruz. Biz her zaman şunu dedik: Çözüm sürecini her zaman savunduk. Kürt meselesinin, Türkiye’nin demokratikleşmesi meselesinin diyalogla, müzakereyle çözümünü dün nasıl savunduysak bugün de savunuyoruz ve arkasında duruyoruz. Bu ülkenin, Türkiye’nin, hepimizin buna ihtiyacı var. Ama çözüm sürecinde rol alan Sırrı Süreyya Önder, İdris Baluken, Selahattin Demirtaş’ın o dönemki görüşmelerdeki rollerini, fiillerini, çalışmalarını kriminalize edip cezaevinde tutmak her şeyden önce siyasi etikle bağdaşmaz.

Biz birlikte yürüttük ve biz bundan hicap duymuyoruz, bundan rahatsızlık duymuyoruz.

(Mikrofon otomatik cihaz tarafından kapatıldı)

BAŞKAN – Tamamlayalım lütfen.

MERAL DANIŞ BEŞTAŞ (Siirt) – İktidarda hangi parti olursa olsun eğer bu kadar yıllık bir kan akma, bir savaş, bir çözümsüzlük meselesini çözmek gündeme gelirse yine var olacağız ve şunun farkındayız: O dönem mahkûm edilmek isteniyor, bütün aktörler hedefe konulmuş durumda ama Türkiye yurttaşlarına şunu söylüyorum: Onlar, HDP’li aktörleri hedefe koydular ama kendileri hiçbir şekilde bu meselede taraf değillermiş gibi bir pozisyon alıyorlar. Bu suç değil, çekinecek bir şey yok, bu ülke için çok önemli şeyler yapıldı.

Diğer meselede, Kobani protestoları meselesinde biz, yaptığımız hiçbir şeyin aksini söylemeyiz. Biz dedik ki: “Resmî MYK kararı yok.” yok yani “Bir ‘tweet’ var.” dedik yine aynısını söylüyorum, atılan bir “tweet” var. Şimdi, bunun örgütle bağlantılandırılma çabası gerçekten nafile çünkü öyle bir bağlantı olamaz.

(Mikrofon otomatik cihaz tarafından kapatıldı)

MERAL DANIŞ BEŞTAŞ (Siirt) – Sayın Başkanım…

BAŞKAN – Son sözünüzü alayım.

MERAL DANIŞ BEŞTAŞ (Siirt) – Şunu hatırlatıyorum notlardan: 6 Ekimde “tweet” atılmış, 7 Ekimde Muş Varto’da Hakan Buksur’un polis kurşunuyla öldürülmesine kadar tek bir şiddet fiili yok. Aslında “6-7-8 Ekim” değil “7-8 Ekim olayları, protestoları” dememiz lazım. Ve ne zaman olmuş? Antep’te Cumhurbaşkanı’nın “Kobani düştü düşecek.” demesinden sonra halkın, meselenin ciddiyetini, Kobani’nin düşebileceği ihtimalini düşünerek protestolara katılma, provokatörlerin, paramiliter güçlerin, polis kurşunlarıyla ölenlerin sayısını her gün yanlış söylüyorlar. 43 kişi öldü ve bunların 33’ü HDP’liydi, ilk öldürülen HDP’lilerdi. İlk, evleri, dükkânları yağmalanan HDP’lilerdi. Biz, bir yanlış yaparsak bundan dolayı halkımıza öz eleştiri veririz ama siyasetteki yanlışların -hangi parti olursa olsun- tartışma yeri burasıdır ve sandıktır.

(Mikrofon otomatik cihaz tarafından kapatıldı)

MERAL DANIŞ BEŞTAŞ (Siirt) – Bitiriyorum Başkan.

BAŞKAN – Son cümlenizi alayım.

MERAL DANIŞ BEŞTAŞ (Siirt) – Siyasetçiler hesabı sandıkta verirler. Kendileri gibi, siyasi rakiplerini, partileri yargı eliyle yargılatmak, insan öldürme teşebbüsünde bulunduğunu söylemek, 302’den davalar açtırmak değildir. Bu siyasi etik değildir. Biz yanlış yaptıysak halk bize cezamızı sandıkta verir, onlar da yanlış yaparsa onu verirler. Kendisini bu konuda gerçekten objektif bir bakış açısına davet etmek isterim.

BAŞKAN – Anlaşıldı, sağ olun.

Evet, Sayın Turan, buyurun.

42.- Çanakkale Milletvekili Bülent Turan’ın, Siirt Milletvekili Meral Danış Beştaş’ın yaptığı açıklamasındaki bazı ifadelerine ilişkin açıklaması

BÜLENT TURAN (Çanakkale) – Sayın Başkan, uzamaması için çok dikkatli konuşmaya çalışacağım.

Bakınız, konuşmacı madem bu kadar tarafsız bakacak meseleye, o yüzden söyleyeceğim. Görüşmesinde, konuşmasında, Cumhurbaşkanının “Kobani düştü düşecek.” dediğini iddia ediyor.

OYA ERSOY (İstanbul) – Demedi mi?

EROL KATIRCIOĞLU (İstanbul) – Öyle dedi.

BÜLENT TURAN (Çanakkale) – Efendim...

BAŞKAN – Lütfen, Genel Kurula hitap edelim Sayın Turan.

BÜLENT TURAN (Çanakkale) – Gözünüzü kaparsanız kendinize gece yaparsınız değerli arkadaşlar.

EROL KATIRCIOĞLU (İstanbul) – Demedi mi?

BÜLENT TURAN (Çanakkale) – O görüşmenin başı var, sonu var. “PKK’ya Kobani’de malum ülkeler silah veriyor, vermesin.” diye görüşme yapıyorlar. O görüşme içerisinde karşı tarafın bu konuda uyarılması için “Kobani düştü düşecek; vermeyin silah.” meselesi var. O, Cumhurbaşkanının ifadesi değil, karşının ifadesi. Dolayısıyla bu konuları eğer gerçekten aynaya bakarak sakin değerlendirecekseniz çok şey söylenebilir.

KEMAL PEKÖZ (Adana) – “Silah vermeyin, düşsün.” mü demek istediniz yani?

EROL KATIRCIOĞLU (İstanbul) – Hikâyeyi boşverin.

BÜLENT TURAN (Çanakkale) – Kaldı ki bugün kendi eski grup başkan vekillerinin HDP’ye yönelik eleştirilerini çok kıymetli buluyorum. “Türkiye’de…” diyor.

(Mikrofon otomatik cihaz tarafından kapatıldı)

BAŞKAN – Sayın Turan, lütfen toparlayalım.

BÜLENT TURAN (Çanakkale) – Peki, Sayın Başkan, “Aynı tas, aynı hamam” devam etsinler. İçeriden yapılan uyarıları “Demokratik bir parti olun, Kandil’in kuklası olmayın, Apo’nun buradaki sözcüsü olmayın.” tarzı iddiaları gülerek karşılıyorlar; devam etsinler o zaman. Biz de neyin ne olduğunu bilelim. (AK PARTİ sıralarından alkışlar) Söylemeyecektim; madem kah, kah, kah güldüler, söyleyeyim o zaman. Bakınız, güya “HDP’nin MYK kararı yok.” diyorlar ya, şu an hâlâ HDP’nin resmî Twitter hesabı olarak kullanılan adresten yapılan çağrı var. Biz noter miyiz MYK kararının imzasını inceleyeceğiz. Resmî Twitter hesabından aynen söyleniyor: “Şu anda toplantı hâlinde olan HDP MYK’den çağrı.” Resmî hesabınız devam ediyor bugün hâlâ. “Halklarımızı sokağa çıkmaya ve sokağa çıkmış olanlara destek olmaya çağırıyoruz.” diyor.

EROL KATIRCIOĞLU (İstanbul) – Ne var bunda?

BÜLENT TURAN (Çanakkale) – Bunu yaptıktan sonra “Ne var?” diyene söylüyorum: Yazıklar olsun size! 50 kişi öldü, 700 kişi yaralandı. (AK PARTİ sıralarından alkışlar)

(Mikrofon otomatik cihaz tarafından kapatıldı)

BAŞKAN – Sayın Turan, lütfen Genel Kurula hitap edin, karşılıklı konuşmayalım.

BÜLENT TURAN (Çanakkale) – Sayın Başkan…

GÜLÜSTAN KILIÇ KOÇYİĞİT (Muş) – Demokratik hakkımızı kullanıyoruz.

KEMAL PEKÖZ (Adana) – 15 Temmuzda kim çağırdı sokağa?

MÜCAHİT DURMUŞOĞLU (Osmaniye) – Millet çağırdı, millet!

BÜLENT TURAN (Çanakkale) – Sayın Başkan “Bu çağrı, resmî çağrı değil.” demişti. Resmî çağrı olduğunu söyleyince de “Ne var bunda?” dedi. Evet, ne var bunda biliyor musunuz Sayın Başkan? Bu olduğunda 35 ilde sokağa çıkan insanlar var, 130’dan fazla yerleşim yerinde yangınlar, yanmalar var, 50’den fazla ölen, 800’e yakın da yaralanan var. Daha ne olması lazım? Ne yapmanız lazım? Siz başlayan süreçte sokakları bölerek, hendekler kazarak güya özerklikle ilgili başlayan bir süreç olacak, özerklik olmayınca da bu tarz eylemlerle başka bir Türkiye yapmaya çalışacaksınız. Bu millet buna izin vermedi, vermeyecek; Meclis de izin vermedi, vermeyecek. Ama iddiam odur ki, ümidim odur ki size hâlâ iyi niyetle oy veren, hâlâ sizin yanınızda iyi niyetle duran -bir grubun, kesimin desteğini alır mıyız diye- insanların, “Parti gibi davranın, terör örgütüyle mesafe koyun.” demelerini kıymetli buluyorum.

(Mikrofon otomatik cihaz tarafından kapatıldı)

BAŞKAN – Sayın Turan, son kez açıyoruz mikrofonunuzu.

BÜLENT TURAN (Çanakkale) – Siz kahkaha atsanız da o tarz “tweet”lerin, yani içinizden HDP’ye “Gittiğiniz yol, yol değil. Kandil var, Apo var, size ne gerek var zaten.” demelerini kıymetli buluyorum. Ağlanacak hâlinize gülüyorsunuz, ağlanacak bir hâliniz var. Şu an hâlâ “Demokrasinin yanında yer alın.” diyenleriniz varsa bunu kıymetli buluyorum diyorum. Bu, kötü bir şey değil. Hiç gülecek bir iş yok. (HDP sıralarından gürültüler) Ama siz demokrasinin yanında yer almak varken illa Kandil’in yolunda, HDP’nin yapacağı demokrasideki işler yanında Kandil’in temsilcisi olma yolunda ilerleyecekseniz kapı orada, meydan orada, eyvallah! O yüzden diyorum ki…

GÜLÜSTAN KILIÇ KOÇYİĞİT (Muş) – Ya, Allah aşkınıza ya!

BÜLENT TURAN (Çanakkale) – O yüzden diyorum ki içinizdeki kıymetli yaklaşımlara takdiri bile kahkahayla karşılıyorsunuz.

GÜLÜSTAN KILIÇ KOÇYİĞİT (Muş) – Siz “Az önceki vekilinizin konuşmasını sahiplendik, takdir ettik.” diye…

BÜLENT TURAN (Çanakkale) – Bu aslında ne olduğunu, sürecin nasıl gittiğini gösteriyor. Keşke daha fazla HDP tabanından, vekillerinden insanlar “Demokrasi inşasında bize düşen ne var?” diyebilse.

(Mikrofon otomatik cihaz tarafından kapatıldı)

GÜLÜSTAN KILIÇ KOÇYİĞİT (Muş) – Size mi kaldı içimizdeki o tavrı takdir etmek!

BÜLENT TURAN (Çanakkale) – Çözüm süreci o imkânı verdi. Bu millet…

Son dakika Sayın Başkanım.

BAŞKAN – Son sözünüzü alıyorum.

BÜLENT TURAN (Çanakkale) – Bu millet sizin dağda silah çekip de şehirde saz çalmanıza bile kredi vererek, idare ederek, yardımcı olarak acaba bu parti…

GÜLÜSTAN KILIÇ KOÇYİĞİT (Muş) – Biz saz çalıyoruz, siz ne çalıyorsunuz acaba Sayın Turan!

BÜLENT TURAN (Çanakkale) – …demokratik rejimde yer alır mı diye sabretti. Neler yaptınız? Çukur eylemleri, 6-8 Ekim olayları, daha onlarca, yüzlerce eylemde bırakın ülkenin yanında yer almayı hep karşımızda yer aldınız. Daha dün Azerbaycan’da Ermenistan saldırıyor, bütün partiler İYİ PARTİ’si, MHP’si, CHP’si bir araya geliyor “Yapanı kınıyoruz.” diyor, buna “Evet.” diyemediniz. O yüzden diyorum ki karar vereceksiniz, ya Türkiye’de farklı görüşlere rağmen, farklı anlayışlara rağmen bu sistem içerisinde demokrasinin inşasına omuz vereceksiniz ya da bırakın -tabiri caizse- bu işleri de gidip Kandil’in alkışlamasını yapmaya devam edeceksiniz. (AK PARTİ sıralarından alkışlar)

GÜLÜSTAN KILIÇ KOÇYİĞİT (Muş) – Siz kim demokrasi kim ya! Siz kim demokrasi kim!

BAŞKAN – Sayın Oluç, buyurun.

Arkadaşlar, bundan sonraki turları kürsüden yapacağız, sataşma nedeniyle yerinizden söz vermeyeceğim arkadaşlar bilin.

TURAN AYDOĞAN (İstanbul) – Sayın Başkan, Grup Başkan Vekilleri karşılıklı konuşacak mı? Böyle bir Meclis olur mu?

BAŞKAN - Buyurun.

43.- İstanbul Milletvekili Hakkı Saruhan Oluç’un, Çanakkale Milletvekili Bülent Turan’ın yaptığı açıklamasındaki bazı ifadelerine ilişkin açıklaması

HAKKI SARUHAN OLUÇ (İstanbul) – Teşekkür ederim Sayın Başkan.

Sayın Turan geçen hafta biz bu konuları konuşurken burada olmadığı için ve büyük ihtimalle de takip etmediği için detaylarına çok vâkıf değil, öyle anlıyorum. Çünkü eğer o konuşmaları izlemiş olsaydı şimdi söylemiş olduğu bazı şeyleri söylemezdi en azından. Yani olsun, biz yine konuşmaya devam edeceğiz bu konuyu çünkü bu konu çok önemli.

Bakın, bizim konuşmacımız dedi ki: “O dönemde çözüm süreci ve görüşmeler devam ettiği için, biz o dönemin üzerine hassasiyetle titrediğimiz için attığımız her adımı özenle seçiyorduk.” Bunu anlattı size ama siz de bunu anlamıyorsunuz.

Şimdi, bakın, ben geçen hafta burada anlattım hem kürsüde hem oturduğum yerde. Öyle değil o işler Sayın Turan, öyle değil!

(Mikrofon otomatik cihaz tarafından kapatıldı)

BAŞKAN – Buyurun.

HAKKI SARUHAN OLUÇ (İstanbul) – Şimdi, bize söylüyorsunuz. Ayın 9’unda, sabah alelacele İmralı’dan bir mesajı -el yazısıyla yazılmış bir mesajı- kim getirdi bize okuyalım da provokasyonlar sona ersin diye? Kim getirdi? Siz getirdiniz, sizin iktidarınız getirdi. Nereden getirdiğinizi de söylüyorum bakın, ayın 9’unda sabah İmralı’dan getirdiniz, özel, koşa koşa. Ve Selahattin Demirtaş Diyarbakır’da çıktı, o el yazısıyla gelmiş olan mesajı okudu daha fazla olaylar devam etmesin diye. Şimdi ona da geleceğim. Bakın biz hiçbir şeyden kaçınmadık, ben kendim ifade verdim ya, o zaman MYK üyesiyim, Eş Genel Başkan Yardımcısıyım, kendim ifade verdim. Evet, o “tweet”i biz Genel Merkez hesabından attık doğrudur ama resmî bir MYK kararı yok deniyor. Bu başka bir şey, hukuki bir şey ile politik olanı birbirine karıştırmayın. İki şeyi söylüyoruz, siz birbirine karıştırıyorsunuz. Biz “Yok atılmadı öyle bir ‘tweet’” demiyoruz. Biz diyoruz ki: Evet, “Kobani düştü düşecek” dendikten sonra…

(Mikrofon otomatik cihaz tarafından kapatıldı)

BAŞKAN – Sayın Oluç, toparlayalım lütfen.

BÜLENT TURAN (Çanakkale) – Ben alacağımı aldım Sayın Başkan.

HAKKI SARUHAN OLUÇ (İstanbul) – Anlayamadım.

BÜLENT TURAN (Çanakkale) – Alacağımızı aldık diyorum. O “tweet”te olmasını söylemeniz kıymetliydi.

BAŞKAN – Karşılıklı konuşmayalım.

HAKKI SARUHAN OLUÇ (İstanbul) – Evet, bunu her birimiz ifadelerimizde söyledik Sayın Turan. Bunda, hiçbir zaman bunu reddettiğimiz bir şey yok.

BÜLENT TURAN (Çanakkale) – Yani “Sokağa davet ettik ama resmî değil!”

HAKKI SARUHAN OLUÇ (İstanbul) – Bakın geçen hafta ben burada şunu da anlattım bu kürsüden -arkadaşlarınız size bunları söylemiyorlar mı anlamıyorum- kırk sekiz saat boyunca, 6-8 Ekimde kırk sekiz saat boyunca o zaman sizin İçişleri Bakanınızın makamında bizim milletvekilimiz ve İdare Amirimiz Sırrı Süreyya Önder kırk sekiz saat boyunca Efkan Ala’yla birlikte olayların durdurulması için mücadele etti. Tek tek il, ilçe örgütlerimiz arandı provokatörlerin oyununa gelinmesin diye. Bunların hepsini biz anlattık buradan kürsüden. Siz önce İçişleri Bakanınıza sorun, Sayın Efkan Ala anlatsın size bunları, sadece o değil başkaları da var, başka isimleri de verdim ben burada; Mahir Ünal, Yalçın Akdoğan… Başka isimler de var, onları da vereceğiz bu konu tartışılmaya devam ettiği müddetçe.

(Mikrofon otomatik cihaz tarafından kapatıldı)

BAŞKAN – Son sözünüzü alıyorum.

HAKKI SARUHAN OLUÇ (İstanbul) – Toparlıyorum efendim.

Son cümlem, bakın, biz bu konuyu tartışmaktan kaçınmıyoruz. Bu konuyu tartışalım diye defalarca araştırma önergesi verdik, araştırma komisyonu kurulsun, enine boyuna tartışılsın dedik ve tartışmaktan kaçmıyoruz. Tam tersine, tartışmak istiyoruz. Bütün detaylarıyla bu Meclisin ve kamuoyunun her şeyi bilmesini istiyoruz. Bunu tekrar söylüyorum, biz tartışmadan kaçan değiliz. Sizsiniz, üstünü örten ve tartışmadan kaçan; sizsiniz, araştırma komisyonu kurulmasın diye uğraşan çünkü neden? Sizin de söylemekten çekineceğiniz bazı şeyler var. İşte, onları biz konuşmak istiyoruz Sayın Turan.

Teşekkür ediyorum. (HDP sıralarından alkışlar)

BÜLENT TURAN (Çanakkale) – Sokağa çıkmayı Twitter’dan kabul etmişlerdir. Sokağa çıkmanın da mutlaka bir bedeli olacaktır Sayın Başkanım.

BAŞKAN – Peki.

Adalet ve Kalkınma Partisi grup önerisi üzerine Cumhuriyet Halk Partisi…

MERAL DANIŞ BEŞTAŞ (Siirt) – Neyi “Kabul etmişlerdir.” Böyle bir şey olur mu Başkanım?

HAKKI SARUHAN OLUÇ (İstanbul) – Sayın Başkan, böyle bir şey olur mu ya? 15 Temmuzda siz sokağa çağırdınız, 250 insan öldü, siz mi yargılanacaksınız?

BAŞKAN – Arkadaşlar…

MERAL DANIŞ BEŞTAŞ (Siirt) – Siz mi yargılanıyorsunuz?

HAKKI SARUHAN OLUÇ (İstanbul) – Bu da kayıtlara geçsin, siz mi yargılanacaksınız? Sokağa çağırmak demek insanları provokasyona çağırmak demek midir? Şiddete çağırmak demek midir?

BAŞKAN – Arkadaşlar, her iki grup da kendi zaviyesinden…

SALİH CORA (Trabzon) – Siz sokağa şiddete çağırdınız. Demokrasi için… (HDP ve AK PARTİ sıralarından karşılıklı laf atmalar, gürültüler)

BAŞKAN – Arkadaşlar…

Adalet ve Kalkınma Partisi grup önerisi üzerine Cumhuriyet Halk Partisi Grubu adına…

HAKKI SARUHAN OLUÇ (İstanbul) – O da demokrasi içindi, o da insan hakları içindi. Kobani’de insanlar ölmesin diye sokağa çağrıldılar.

SALİH CORA (Trabzon) – Siz kaos çıkarmak için sokağa çağırdınız.

BAŞKAN – Sayın Oluç…

MERAL DANIŞ BEŞTAŞ (Siirt) – Siz, öldürenlerin sizinkiler olduğunu biliyorsunuz. Sizinkiler öldürdüler, sizin tuttuklarınız öldürdü.

BAŞKAN – Sayın Beştaş…

SALİH CORA (Trabzon) – Siz kaos çıkarmak için sokağa çağırdınız.

GÜLÜSTAN KILIÇ KOÇYİĞİT (Muş) – Niye hazmedemiyorsunuz Kobani’nin kurtuluşunu?

BAŞKAN - Arkadaşlar, Sayın Grup Başkan Vekillerim, elimden geldiğince demokrat davranmaya, hepinize meramınızı anlatmak için zaman tanımaya çalışıyorum.

MERAL DANIŞ BEŞTAŞ (Siirt) – Hayır öldürülenlerin sorumluluğu onlarda, onlar bizi suçluyor, iktidarda olan onlar. 33 HDP’li öldürülmüş, devlet onlar, İçişleri Bakanı onlar, Adalet Bakanı onlar, gelmiş başkasına yüklemeye çalışıyorlar. Var mı öyle bir şey?

BAŞKAN – Evet, her iki grup da kendi… Siz de anlatıyorsunuz, onlar da anlatıyor.

GÜLÜSTAN KILIÇ KOÇYİĞİT (Muş) – Hayır Sayın Başkan, böyle bir şey olamaz.

MERAL DANIŞ BEŞTAŞ (Siirt) – Hayır, şu cümleyi kabul edemeyiz, diyor ki: “Sokağa çağırdılar, bunun bedeli var.” Ne demek? Demokrasi sokaktır zaten.

BAŞKAN – Sayın Beştaş…

BÜLENT TURAN (Çanakkale) – Sayın Başkan, Meral Hanım sakin olsun meramımı bir daha söyleyeyim.

MERAL DANIŞ BEŞTAŞ (Siirt) – Siz sakin olun, siz!

BÜLENT TURAN (Çanakkale) – Diyorum ki: “Sokağa çağırmanın, eğer ardından 50 kişinin ölümüne sebep olmuşsan mutlaka bunun hesabı olur.” diyorum, söylediğim şey bu. Bunu mahkemeye davet ettiğinde eğer mahkeme “İlliyet yok.” derse kurulamaz zaten.

BAŞKAN – Sayın Grup Başkan Vekilleri…

BÜLENT TURAN (Çanakkale) – Tamam Sayın Başkan.

BAŞKAN – Sayın Grup Başkan Vekilleri, her iki taraf da…

HAKKI SARUHAN OLUÇ (İstanbul) – Kayıtlara girmesi için söz istiyorum, lütfen.

BEDRİ YAŞAR (Samsun) – Ortakmışsınız meğer ya!

FİLİZ KERESTECİOĞLU DEMİR (İstanbul) – IŞİD’e karşı çıkmadığınız için…

BAŞKAN – Lütfen arkadaşlar, Grup Başkan Vekiliniz konuşuyor.

Buyurun.

HAKKI SARUHAN OLUÇ (İstanbul) – Bakın, geçen hafta da bunu konuştuk, tekrar söylüyorum: O günden yani 6-8 Ekimden bugüne kadar, altı yıl boyunca 1,5 dava açıldı, 1,5. O kadar insan öldü, neden yargı harekete geçmedi, neden yargı insanları öldürenleri yargının önüne çıkarmadı? 1,5 dava ya! Bir tanesi Yasin Börü davası, öbürü ne olduğu belirsiz, yarım bir davadan söz ediyoruz. Neden ama neden yargı insanları altı senedir yargının önüne çıkarmadı, dava açmadı? Dolayısıyla, sizin bu söylediğiniz doğru değil. Yargı, o günden bugüne kadar sustu, siz şimdi siyasi olarak düğmeye bastınız, siyasi operasyon yapıyorsunuz. Bunun hukukla alakası yok, biz bunu söylüyoruz özellikle.

BAŞKAN – Sayın Oluç…

HAKKI SARUHAN OLUÇ (İstanbul) – Siyasi operasyonun sonucudur bütün bu tutuklamalar, yoksa yargı altı senedir oturmuş yan gel yat yapıyor. Biz “Yargılayın, kim öldürdüyse yargılansın, açığa çıkarılsın.” diyoruz.

BAŞKAN – Evet, Sayın Oluç, her iki tarafa da elimden geldiğince demokratik davranmaya çalışıyorum ama bunun daha uzamasından bir sonuç alamayacağız çünkü tekrara kaçıyor, aynı şeyler. Geçen hafta da konuşuldu, dediğiniz gibi, ben de buradaydım, bu hafta da konuşuyoruz, belki gelecekte yine konuşacağız. Ama bu konuşmalarımızı birbirimize saygı çerçevesinde yaparsak ve gerçeklerin ortaya çıkması konusunda da elimizden gelen gayreti gösterirsek bütün gruplar rahatlamış olur diye düşünüyorum.

VIII.- ÖNERİLER (Devam)

A) Siyasi Parti Grubu Önerileri (Devam)

4.- AK PARTİ Grubunun, Genel Kurul gündemi ile çalışma gün ve saatlerinin yeniden düzenlenmesine; 228 ve 229 sıra sayılı Kanun Tekliflerinin kırk sekiz saat geçmeden Gündem’in “Kanun Teklifleri ile Komisyonlardan Gelen Diğer İşler” kısmının 1’inci ve 3’üncü sıralarına alınmasına ve diğer işlerin sırasının buna göre teselsül ettirilmesine; 228 ve 229 sıra sayılı Kanun Tekliflerinin İç Tüzük’ün 91’inci maddesine göre temel kanun olarak bölümler hâlinde görüşülmesine ilişkin önerisi (Devam)

BAŞKAN - Adalet ve Kalkınma Partisi grup önerisi üzerine Cumhuriyet Halk Partisi Grubu adına Sayın Muharrem Erkek, Çanakkale Milletvekili.

Buyurun Sayın Erkek. (CHP sıralarından alkışlar)

CHP GRUBU ADINA MUHARREM ERKEK (Çanakkale) – Teşekkür ederim Sayın Başkan.

Yüce Meclisi saygıyla selamlıyorum.

24 Haziran 2018 tarihinde yapılan genel seçimlerde İstanbul Milletvekili olarak seçilen Sayın Enis Berberoğlu’nun milletvekilliği, maalesef yürütmenin talimatıyla Türkiye Büyük Millet Meclisi Başkanlığı tarafından bir kesin hüküm okunarak düşürüldü. Cumhuriyet Halk Partisi olarak o günkü tartışmalarda çok samimiyetle, çok basit bir soru sorduk, “Bakın, daha tam anlamıyla kesin bir hüküm oluşmadı, Anayasa Mahkemesinde bireysel başvurusu var. Lütfen Anayasa Mahkemesi kararını bekleyin, Yargıtayın bu onama kararını kesin hüküm olarak okutmayın.” dedik ama dinlemediniz ve şunu sorduk: Eğer Anayasa Mahkemesi hak ihlali tespit ederse, Anayasa’nın 83’üncü maddesinin dördüncü fıkrasına dayanarak ağır bir ihlal tespit ederse ne yapacaksınız? Milletvekilliğini düşürüyorsunuz ve Anayasa Mahkemesi ne dedi? “Enis Berberoğlu’nun seçme seçilme ve siyasi faaliyette bulunma hakkı gasbedilmiştir.” dedi. Evet, bu oldu. Enis Berberoğlu’nun seçilme hakkı ve siyasi faaliyette bulunma hakkı elinden alındı, başka hakları da elinden alındı ama sürem kısıtlı.

Anayasa Mahkemesi gerekçeli kararını açıkladı. Lütfen herkes gerekçeli kararda 135’inci ve 140’ıncı paragrafları okusun, zaten çok kısa ve çok net. Anayasa Mahkemesi hak ihlallerini tespit ettikten sonra zaten mecburen “Yeniden yargılama yap.” diyecek. Yerindelik denetimi değil bu, kendisi yargılama yapmıyor, “Yeniden yargılama yap.” diyor.

ABDULLAH GÜLER (İstanbul) – Öyle olmaz. O temenni…

MUHARREM ERKEK (Devamla) – Çünkü başka türlü bu ihlalin sonuçları ortadan kalkmaz ki! Milletvekilliği düşürüldü, siyasi faaliyette bulunma hakları ortadan kaldırıldı. Şimdi, Enis Berberoğlu’nun, bir milletvekilinin ihlal edilen hakları nasıl geri getirilecek? Anayasa Mahkemesi bunu söylüyor, ne diyor? “Yeniden yargılama kararı ver ve durma kararı ver.” Çünkü Enis Berberoğlu milletvekili, dokunulmazlığı var.

Bir cümle okuyacağım size gerekçeli karardan. Bakın, Anayasa’nın bağlayıcılığı, 11’inci madde -Genel Başkanımız özellikle vurguladı- hukukun üstünlüğüyle ilgilidir. Aslında bugün tartıştığımız konu da salt Enis Berberoğlu konusu değil, hukukun üstünlüğü konusu, hukuk devleti konusu, kuvvetler ayrılığı, demokrasi konusu; aslında bunu tartışıyoruz. Asıl sorun sistemde çünkü bugün Türkiye demokrasi değil, monokrasiyi yaşıyor yani bir kişinin egemenliğini.

Bakın ne diyor Anayasa Mahkemesi kararında: “Yeniden yargılama kararı ver çünkü başka türlü ihlaller ortadan kalkmaz.” Devamında ne diyor? “Mahkeme sonraki aşamada ise Anayasa Mahkemesi kararında tespit edilen ihlalin sonuçlarını gidermek için gereken işlemleri yapmakla yükümlüdür.”

(Mikrofon otomatik cihaz tarafından kapatıldı)

BAŞKAN – Buyurun.

MUHARREM ERKEK (Devamla) – Bakın “yükümlüdür” diyor; evet, yükümlüdür. Yani 14. Ağır Ceza Mahkemesinin, yerel mahkemenin “Ben yeniden yargılama kararı vermiyorum.” demesi “Ben Anayasa Mahkemesi kararını tanımıyorum.” demektir. Bizim de Anayasa Mahkemesinin birçok kararını çok sert eleştirdiğimiz dönemler oldu. Örneğin, çoklu baroyla ilgili başvurumuzu reddetti, eleştirdik. Eleştirebilirsiniz, beğenmeyebilirsiniz ama “Anayasa Mahkemesi kararına uymuyorum. Anayasa Mahkemesi kararı benim için bağlayıcı değil.” diyemezsiniz, derseniz Anayasa'yı rafa kaldırmış olursunuz. Anayasa'nın rafa kalkması ne demektir? Maalesef sayenizde Türkiye Cumhuriyeti devleti anayasal bir hukuk devleti olmaktan çıktı, şeklen Anayasalı bir devlet hâline geldi. Vatandaşların, 83 milyonun, Türkiye Cumhuriyeti vatandaşlarının, yurttaşların hak ve özgürlükleri nerede güvence altına alınmıştır?

(Mikrofon otomatik cihaz tarafından kapatıldı)

BAŞKAN – Sayın Erkek, toparlayalım.

MUHARREM ERKEK (Devamla) – İşte, siyasi faaliyette bulunma hakkı gibi, özgürlük hakkı gibi, kişi güvenliği gibi, basın özgürlüğü gibi hak ve özgürlükler güvence altına nerede alınmıştır? Anayasa'da. Peki, siz “Anayasa Mahkemesi kararlarını tanımıyorum.” derseniz bu ne demektir? Vatandaşların Anayasa'da yazılı hak ve özgürlükleri artık güvence altında değil demektir çünkü bireysel başvuruyu da kaldırırdı o zaman. Anayasa Mahkemesini de herhâlde fiilen kapatmak istiyorsunuz. Ama başından beri söylediğimiz gibi, sorun sistemde. Biz Millet İttifakı olarak niçin ısrarla “güçlendirilmiş, rasyonelleştirilmiş parlamenter sistem” diyoruz? Çünkü Türkiye bu sistemle gidemez, bu sistem revize de edilemez. Bakın, bunu çok samimiyetle, yürükten söylüyorum: Bu sistem, keyfîliği getiren, adaletsizlikleri büyüten bir sistemdir; onun için, yeni bir Anayasa ve güçlendirilmiş parlamenter sistem.

Son cümle: Siz ne yaparsanız yapın, Sayın Enis Berberoğlu, seçilmiş 27’nci Dönem İstanbul Milletvekilimizdir.

Teşekkür ederim. (CHP sıralarından alkışlar)

BAŞKAN – Adalet ve Kalkınma Partisi grup önerisini oylarınıza sunuyorum: Kabul edenler… Kabul etmeyenler… Kabul edilmiştir.

Şimdi, 60’a göre 5 sayın milletvekilimize söz vereceğim.

Sayın Tokdemir…

VI.- AÇIKLAMALAR (Devam)

44.- Hatay Milletvekili İsmet Tokdemir’in, Hatay ili Belen ilçesinde başlayıp Arsuz ve İskenderun ilçelerine sıçrayan orman yangınının kontrol altına alındığına ve emeği geçenlere teşekkür ettiğine ilişkin açıklaması

İSMET TOKDEMİR (Hatay) – Teşekkür ederim Sayın Başkan.

Kardeşliğin, hoşgörünün ve medeniyetlerin şehri Hatay’ımızın Belen ilçesinde başlayıp Arsuz ve İskenderun ilçelerimize sıçrayan yangın Orman Genel Müdürlüğü teşkilatı ile Hatay Büyükşehir Belediyesi itfaiye ekiplerinin canla başla mücadelesiyle otuz üç saat sonra kontrol altına alınmış olup can kaybının olmaması en büyük tesellimiz olmuştur. Ancak yangınların ruhumuzda yarattığı yıkımın tarifi mümkün değildir. Ateş sadece düştüğü yeri yakmakla kalmadı, vicdanı ve kalbi olan herkesi yaktı; milletimizin ciğeri yandı. Ormanlarımızı yakan vatan hainidir, en ağır şekilde cezalandırılmalıdır.

Yangınla mücadelede emeği geçenlere teşekkür ediyor, hemşehrilerimizin mağduriyetlerinin bir an önce giderilmesini talep ediyorum.

Geçmiş olsun Hatay.

BAŞKAN – Sayın Bakırlıoğlu…

45.- Manisa Milletvekili Ahmet Vehbi Bakırlıoğlu’nun, Meclis çatısı altında Uyar Madencilik mağdurlarına verilen sözlerin yerine getirilmesi gerektiğine ve işçilerin Ankara yürüyüşüne kolluk güçlerinin izin vermediğine ilişkin açıklaması

AHMET VEHBİ BAKIRLIOĞLU (Manisa) – Teşekkür ederim.

Sayın Başkan, geçen yasama yılında Soma’da Soma A.Ş.’nin 2.800 işçisinin yıllardır süren mağduriyetini el birliğiyle Meclis çatısı altında gidermiştik. O gün Mecliste yaptığım konuşmada Soma’nın sorunlarının bitmediğinden bahsetmiştim, Türkiye’deki madencinin sorunlarının bitmediğinden bahsetmiştim. 782 Uyar Madencilik mağdurunun sekiz yıldır mağduriyeti devam ediyor. O gün için Uyar Madencilik mağdurlarına sözler verildi, bu Meclis çatısı altında da sözler verildi mağduriyetin giderileceğine yönelik. Ancak sorun devam etmekte ve artık bıçak kemiğe dayanmış durumda.

Madenci temsilcileri dün bir basın açıklaması yaptı ve Ermenek’teki yoldaşlarıyla eş zamanlı Ankara’ya doğru yola çıktılar ancak kolluk güçleri tarafından durduruldular. Durdurma gerekçesi: Pandemi. 15 bin madencinin Soma’da, yer altında çalışmasına engel olmayan Pandemi, işçilerin haklı ve onurlu yürüyüşlerine engel oldu. Bu Anayasa’ya aykırıdır. (CHP sıralarından alkışlar)

BAŞKAN – Sayın Kılıç…

46.- Kahramanmaraş Milletvekili İmran Kılıç’ın, Ahilik Haftası’na ilişkin açıklaması

İMRAN KILIÇ (Kahramanmaraş) – Teşekkür ederim Sayın Başkanım.

Ahilik ve Kültür Haftası’nı idrak ediyoruz. Ahilik iyi ahlakın, doğruluğun, kardeşliğin, yardımseverliğin, bütün güzel meziyetlerin birleştiği bir sosyoekonomik yapının adıdır. 13’üncü yüzyılda kurulan Ahiliğin temeli kusursuz mal üretimi ve müşteri memnuniyetine, usta-çırak ilişkisindeki saygı ve sevgi esasına dayanır. Ahiliğin kurulup gelişmesinin piri Ahi Evran’dır. Ahilikte yükselmek için ehliyet ve liyakat şarttır. Mesleğini iyi öğrenemeyenler dükkân açamazdı. Esnaf ve dükkân sayıları sınırlandırıldığı gibi ihtiyaca göre mal üretimi de esastı. Ahiliğin nizamnamelerine fütüvvetname adı verilirdi. Fütüvvetnamelere göre içki içme, zina, yalan, gıybet, hile gibi davranışlar meslekten atılmayı gerektirirdi.

BAŞKAN – Sayın Çelik…

47.- Mersin Milletvekili Behiç Çelik’in, Hatay ili Belen, İskenderun ve Arsuz ilçelerinde meydana gelen orman yangınları nedeniyle Hatay halkına geçmiş olsun dileğinde bulunduğuna ve faillerinin cezalandırılması gerektiğine ilişkin açıklaması

BEHİÇ ÇELİK (Mersin) – Sayın Başkan, teşekkür ederim.

9-10 Ekim tarihlerinde Hatay’ın Belen, İskenderun ve Arsuz’un mahallelerinde meydana gelen yangın nedeniyle 11 Ekim tarihinde olay mahallinde bulunarak inceleme yaptık. Sayın Genel Başkanımız Meral Akşener’in talimatı üzerine Sayın Burak Akburak ve Burhanettin Kocamaz ile İYİ PARTİ İl Başkanımız Sayın Şefik Çirkin’den oluşan heyetimiz halkımızla buluşmuştur. Buradan milletimize ve Hatay halkına geçmiş olsun diyorum, failleri lanetliyorum. Failler mutlaka yakalanarak cezalandırılmalıdır.

BAŞKAN – Sayın Kaboğlu…

48.- İstanbul Milletvekili İbrahim Özden Kaboğlu’nun, esas ayrışmanın Anayasa’nın 84’üncü maddesinin ikinci fıkrasındaki “kesin hüküm” kavramında olduğuna ilişkin açıklaması

İBRAHİM ÖZDEN KABOĞLU (İstanbul) – Teşekkür ederim Sayın Başkan.

4 Haziran günü okuma sırasında esas ayrışma 84’üncü maddenin ikinci fıkrasındaki kesin hüküm kavramı idi. Bizce, bu, kesin hüküm değildi ve kesin hüküm olmadığı Anayasa Mahkemesi tarafından verilen kararca doğrulandı. Ağır ceza mahkemesinin kararı yanlış olmakla birlikte ağır ceza mahkemesi, Anayasa Mahkemesinin hak ihlali kararını sorgulamıyor, sadece “Bana yol gösteremezsin.” diyor. Yanlıştır ama esasen ağır ceza mahkemesi de ortada kesin hüküm bulunmadığını ortaya koyuyor. Bu bakımdan, bu kararın, Anayasa Mahkemesi kararının yüce Meclisin huzuruna getirilip okunması gerekiyor.

Gerçekten Anayasa Mahkemesinin 2018 kararlarına göre, Yargıtay, Anayasa Mahkemesi ve Avrupa Mahkemesi kararları gereğince Anayasa Mahkemesinin bütün kararlarına bütün mahkemeler uymak zorundadırlar. Bu konuda herhangi bir kuşku yoktur ama bu işin özü kesinleşmeden…

(Mikrofon otomatik cihaz tarafından kapatıldı)

BAŞKAN – Sayın Gündoğdu…

49.- Kırklareli Milletvekili Vecdi Gündoğdu’nun, CHP Genel Başkanı Kemal Kılıçdaroğlu liderliğinde halkın ve haklının adaleti için mücadeleden asla vazgeçmeyeceklerine, Enis Berberoğlu’nun Türkiye Büyük Millet Meclisine derhâl geri dönmesi gerektiğine ilişkin açıklaması

VECDİ GÜNDOĞDU (Kırklareli) – Teşekkür ediyorum Sayın Başkanım.

Hak, hukuk, adalet yolculuğunda her türlü engellemelere, zorluklara ve kurumlar arası çatışmalara rağmen bizler, Genel Başkanımız Sayın Kemal Kılıçdaroğlu liderliğinde halkın ve haklının adaleti için mücadeleden asla vazgeçmeyeceğiz.

Anayasa Mahkemesi kararına uymayan yerel mahkeme en kısa sürede yanlıştan dönmek zorundadır; aksi takdirde, hukuksal kaosu başlatanlar olarak tarihe geçerler ve telafisi mümkün olmayan zararlar verirler. Türkiye Büyük Millet Meclisi Başkanının açıklamasıyla aynı anda, aynı doğrultuda yerel mahkeme kararı vicdanları sızlatmıştır. Hukukun üstünlüğüne kimsenin zarar vermesine asla izin vermeyeceğiz. Kuvvetler ayrılığı prensipleri doğrultusunda halkın oylarıyla seçilmiş milletvekilimiz Enis Berberoğlu derhâl Türkiye Büyük Millet Meclisine geri dönmelidir.

BAŞKAN – İç Tüzük’ün 37’nci maddesine göre verilmiş bir doğrudan gündeme alınma önergesi vardır. Okutup işleme alacağım ve oylarınıza sunacağım:

VII.- BAŞKANLIĞIN GENEL KURULA SUNUŞLARI (Devam)

B) Önergeler

1.- Hatay Milletvekili Serkan Topal’ın, (2/2307) esas numaralı 6446 sayılı Elektrik Piyasası Kanununda Değişiklik Yapılmasına Dair Kanun Teklifi’nin doğrudan gündeme alınmasına ilişkin önergesi (4/91)

12/10/2020

Türkiye Büyük Millet Meclisi Başkanlığına

(2/2307) esas sayılı Kanun Teklifi’min İç Tüzük’ün 37’nci maddesine göre doğrudan gündeme alınmasını arz ederim.

                                                                                                                            Serkan Topal

                                                                                                                                  Hatay

BAŞKAN – Teklif sahibi olarak Hatay Milletvekili Serkan Topal.

Buyurun Sayın Topal. (CHP sıralarından alkışlar)

Süreniz beş dakikadır.

SERKAN TOPAL (Hatay) – Teşekkür ediyorum.

Sayın Başkan, değerli milletvekili arkadaşlarım; hepinize saygılarımı sunuyorum.

Öncelikle şunu ifade etmek istiyorum: Hepiniz bilirsiniz Almanya’da Potsdam Sanssouci Sarayı’na, Prusya Kralı Frederick’e değirmencinin karşı çıktığını. Neden karşı çıktığını hepimiz çok iyi biliyoruz, onu da burada hatırlatmak istiyorum çünkü “Berlin’de hâkimler var.” demişti. Tam da Anayasa Mahkemesinin verdiği kararla biz de “Ankara’da hâkimler var.” derken bazı İstanbul hâkimlerinin Anayasa Mahkemesinin kararını hiçe saydığını ve hukuku ayaklar altına almaya çalıştığını hepimiz görebiliyoruz değerli arkadaşlar. Aslında devleti demokrat yapan, hukuk sistemidir ama hukuk sistemini katletmeye çalışan hâkimler er ya da geç mutlaka hesabını verirler. Bu yüzden, bu yanlıştan bir an önce dönülmeli ve Sayın Enis Berberoğlu’nun -az önce değerli milletvekili arkadaşımızın da dediği gibi- yeri Meclistir, bir an önce Mecliste olmasını diliyoruz.

Değerli arkadaşlar, elektrik dağıtım piyasasıyla ilgili konuşmamı konuşmamın sonunda yapacağım çünkü hepimizin de çok iyi bildiği, yakından takip ettiği, maalesef, Hatay’da bir yangın oldu. Bir kez daha bütün Hatay halkına geçmiş olsun dileklerimi iletiyorum. Bakınız, şer güçler Türkiye’yle ilgili ne zaman bir atak yapsalar ilk önce Hatay’dan başlıyorlar. Peki, neden? Çünkü Hatay, Misakımillî’nin son halkası, Türkiye’nin barış ve huzur havzasıdır. Biliyorlar ki Türkiye’yi hasta etmenin yolu, Hatay’ı grip yapmaktan geçer. Biliyorlar ki Türkiye’yi kaosa sürüklemenin yolu, Hatay’da kargaşa çıkarmaktan geçer. Bakınız, Suriye savaşıyla başlayan çatışmanın ilk bombasını Hatay Reyhanlı’da gördük. İlk mülteci akınına uğrayan illerimizin başında Hatay vardı. Afrin operasyonunda yine Hatay vardı. İdlib savaşında, Zeytin Dalı Harekâtı’nda ilk provokatif olaylar yine Hatay’da oldu. Ticaret kapıları kapanan yine Hatay. Bunlar yetmezmiş gibi son bir ay içerisinde Samandağ’da başlayıp Belen’de, Arsuz’da, Karaağaç’ta devam eden olaylar, yangınlar ve özellikle yapılan her saldırıya evlerine, iş yerlerine, cadde ve sokaklarına şanlı bayrağını asarak yanıt veren Hatay halkı. Çünkü Hatay, ana vatana katılmak için on beş yıl mücadele vermiş ve bu mücadelenin sonunda Misakımillî’deki yerini almıştır.

Hatay her koşulda cumhuriyete bağlı, devleti ve ülkesi için her türlü riski göğüsleyen, Mustafa Kemal Atatürk’ün kenti olmanın gururu ve bilincini her zaman taşımaktan onur duyan bir kent, bir halk Hataylı.

Değerli arkadaşlar, ormanlar bizim yeşil vatanımızdır. Bir kez daha söylüyorum: Yeşil vatanımızdır. Ormanları yakan anlayışı bir kez daha lanetle kınıyorum. Orada yanan canlar -hayvanlardan bahsediyorum- bu ülkenin değeridir. O ağaçların her bir yaprağında şehitlerimizin kokusu, her avuç toprağında şehitlerimizin kanı vardır. Buradan yangının söndürülmesinde emeği olan başta itfaiyecilerimize, Büyükşehir Belediye Başkanımıza, daire başkanlarımıza, Orman Genel Müdürlüğündeki bütün personel arkadaşlarımıza ve hatta o gece başta değerli milletvekilimiz Suzan Abla, Sayın Suzan Şahin gece oradaydı, tabii Sayın Kaşıkçı da oradaydı, diğer milletvekili arkadaşlarımız da oradaydı, Sayın Valimiz de oradaydı, herkese teşekkür ediyoruz. Bütün vatandaşlarımıza, elinden gelen…

MÜCAHİT DURMUŞOĞLU (Osmaniye) – Sayın Yayman da oradaydı.

SERKAN TOPAL (Devamla) – Tabii, Sayın Yayman da oradaydı, biz gördük ama burada ifade etmek istiyorum Sayın Yayman: Bölge müdürlüğü kurulması için orada söz verilmişti, o söz ne oldu? Bir an önce orman bölge müdürlüğü kurulması gerekiyordu, o söz ne oldu, onu burada sormak istiyorum bu arada.

Tabii ben burada Hatay’ın sorunlarını defalarca, defaatle kürsüde dile getirdim, bir kez daha şunu ifade etmek istiyorum: Evet, orada olaylar oluyor, orada vatandaşlarımız mağdur oluyor ama oradaki vatandaşlarımızın mağduriyetini görmeyen bir Hükûmet var, görmeyen bir Cumhurbaşkanı var, bunu burada ifade etmek istiyorum. Sayın Cumhurbaşkanına buradan seslenmek istiyorum: Hatay ülkemizin yükünü çekiyor…

(Mikrofon otomatik cihaz tarafından kapatıldı)

BAŞKAN – Toparlayalım Sayın Topal.

SERKAN TOPAL (Devamla) – …bundan da onur duyuyor ama Hükûmet bunu görmüyor. Gelin, Hataya özel bir ödenek verin. Her 2 gençten 1’i işsiz.

HÜSEYİN YAYMAN (Hatay) – Hatay’daki yardımlardan da bahset.

SERKAN TOPAL (Devamla) – İstihdamı artırıcı tedbirler alalım. İhracat durdu, tır filoları çürümeye terk edildi, çiftçinin ürettiği mal tarlada kaldı; yerel yönetimler 500 bine yakın sığınmacı nüfusuna hizmet veriyor, 500 bin Suriyeliye. Hatay Orta Doğu ülkelerine ciddi anlamda iş gücü sağlıyordu ama bütün bunlar gerçekten durdu.

Evet, bazen altyapılarda çalışmalar yapılıyor, onları takdirle karşılıyoruz, buradan da teşekkür ediyoruz. Ama sizler de çok iyi biliyorsunuz ki Hatay’da şu anda işsizlik had safhada ve birçok vatandaşımız şu anda işsiz; gelin, bunu burada çözelim. (AK PARTİ sıralarından gürültüler)

Değerli arkadaşlar, oradan laf atan arkadaşlarımız var. Evet, gelin, çıkın deyin ki Hatay’ın bütün sorunlarını birlikte, el ele çözelim, 11 milletvekili bir araya gelelim, Hatay’ın sorunlarını birlikte çözelim. Biz varız. Zaten günü geldiğinde teşekkür etmesini biliyoruz, biz teşekkür ediyoruz. Hatay’ın sorunları…

(Mikrofon otomatik cihaz tarafından kapatıldı)

BAŞKAN – Sayın Topal, milletvekili arkadaşlarınızla ayrıca görüşürsünüz, son bir selamlama yapın lütfen.

SERKAN TOPAL (Devamla) – Teşekkür ediyorum.

Evet, şunu da ifade etmek istiyorum Elektrik Piyasası Kanunu’ndaki değişiklik teklifimle ilgili değerli arkadaşlar. Bakın, vatandaşlarımız üç dört beş gün faturayı yatırmadığı zaman, elektrik faturasını yatırmadığı zaman hepimiz çok iyi biliyoruz elektriği kesiliyor, yüzde bilmem kaç zam yapılıyor, ondan sonra açma kapama cezası. Ya arkadaşlar, peki, Hatay’da elektrik kesildiği zaman neden dağıtım şirketine bir yaptırım uygulanmıyor? Gelin, bu kanunla bu adaletsizliği ortadan kaldıralım. Çünkü gerçekten ortada bir adaletsizlik var yani dağıtım şirketi istediği zaman elektriği kesiyor, herhangi bir yaptırımı yok ama vatandaş faturayı yatırmadığı zaman elektriği kesiliyor, üstüne de elektrik açma kapama cezası geliyor. Ondan sonra çiftçilerimizin trafo takma sökme parasını da ücretini de dağıtım şirketi alıyor. Değerli arkadaşlar, bu yüzden bu adaletsizliği ortadan kaldıralım, adaleti sağlayalım. Gelin, birlikte Hatay’a hizmet edelim bütün milletvekilleri olarak.

Hepinize çok teşekkür ediyorum, saygılarımı sunuyorum. (CHP sıralarından alkışlar)

BAŞKAN – Önergeyi oylarınıza sunuyorum: Kabul edenler… Kabul etmeyenler… Önerge kabul edilmemiştir.

HÜSEYİN YAYMAN (Hatay) – Sayın Başkan…

BAŞKAN – Sayın Fendoğlu…

VI.- AÇIKLAMALAR (Devam)

50.- Malatya Milletvekili Mehmet Celal Fendoğlu’nun, Covid-19 virüsüne karşı ülke genelinde mücadele veren sağlık personeline teşekkür ettiğine ve cenaze hizmetleri çalışanlarının bir defaya mahsus ek ödenek talebine ilişkin açıklaması

MEHMET CELAL FENDOĞLU (Malatya) – Teşekkür ederim Başkanım.

Covid-19 virüsüne karşı başta sağlık çalışanlarımız olmak üzere ülkemiz genelinde büyük bir mücadele verilmektedir. Bu vesileyle sağlık personelimize göstermiş oldukları gayretlerden dolayı teşekkür ederim. Covid-19 virüsüne yakalanıp vefat eden vatandaşlarımızın defin işlemleriyle bire bir uğraşan, nakillerini ve dinî vecibe olarak yıkama işlemini yapan, kendi hayatlarını bir noktada riske atan belediye mezarlık görevlilerimizin bir kısmı Covid-19’a yakalandı ve atlattı, bir kısmı ise şu an aileleriyle birlikte karantina altındadır. Hayatlarını riske atıp vatandaşlarımızın defin görevini yapan mezarlık çalışanlarımızın özlük haklarında bir defaya mahsus bir ek ödenek talepleri vardır. Bu haktan bir defaya mahsus yararlanmaları önem arz etmektedir.

Teşekkür ederim.

BAŞKAN – Sayın Aycan…

51.- Kahramanmaraş Milletvekili Sefer Aycan’ın, sağlık personeline yönelik şiddetin devam ettiğine ilişkin açıklaması

SEFER AYCAN (Kahramanmaraş) – Sayın Başkanım, sağlık personeline yönelik şiddet devam ediyor. Aslında Mecliste bu konuyu konuştuk, 2 defa da düzenleme yaptık fakat uygulamada sağlık personeline yönelik şiddet maalesef devam ediyor. Bugün de şiddet uygulaması oldu, şiddet uygulayanları kınıyorum.

Bu dönemde bu kadar fedakârca mücadele eden sağlık personeline hepimizin yardımcı olması gerekir. Şiddet uygulamak son derece motivasyonlarını azaltmakta ve morallerini bozmaktadır. Tersine, 112 personeline, filyasyon ekiplerine ve hastanede çalışan sağlık personeline destek vermemiz lazım, yüklerini azaltmamız gerekiyor. Bunları daha çok motive ederek bu olağanüstü dönemde sağlık hizmetlerinin kesintisiz yürümesini sağlamamız gerekiyor. Şiddet uygulamak hastanedeki sağlık hizmetlerinin devamlılığını azaltmaktadır.

BAŞKAN – Sayın Çakırözer…

52.- Eskişehir Milletvekili Utku Çakırözer’in, İstanbul 14. Ağır Ceza Mahkemesinin Anayasa Mahkemesinin Enis Berberoğlu’yla ilgili kararını yok sayarak Anayasa suçu işlediğine ilişkin açıklaması

UTKU ÇAKIRÖZER (Eskişehir) – Teşekkür ederim Sayın Başkan.

Milyonlarca İstanbullunun iradesiyle 27’nci Dönemde yüce Meclisimize seçilen Enis Berberoğlu’nun seçilme hakkı ve dokunulmazlığı Meclis Başkanlığının hukuksuz bir kararıyla gasbedilmişti. Anayasa Mahkemesi bu vahim hukuksuzluğu tescil eden kararıyla Berberoğlu’nun hak ihlalini kayda geçirmiş oldu. Hâl böyleyken İstanbul 14. Ağır Ceza Mahkemesinin bu kararı tanımayan, yok sayan tutumu hukuk devletine darbedir, anayasal düzeni tanımamak demektir. Mahkeme bu kabul edilemez tavrıyla hukuki değil, keyfî karar almaktadır, Anayasa suçu işlemektedir. Hukukun üstünlüğü ve adalet bir gün hepimize lazım olacaktır. Milyonların iradesiyle seçilen Enis Berberoğlu derhâl Türkiye Büyük Millet Meclisine geri dönmelidir.

BAŞKAN – Birleşime on dakika ara veriyorum.

Kapanma Saati: 20.24

ALTINCI OTURUM

Açılma Saati: 20.41

BAŞKAN: Başkan Vekili Haydar AKAR

KÂTİP ÜYELER: İshak GAZEL (Kütahya), Emine Sare AYDIN (İstanbul)

-----0-----

BAŞKAN – Sayın milletvekilleri, Türkiye Büyük Millet Meclisinin 4’üncü Birleşiminin Altıncı Oturumunu açıyorum.

Sayın milletvekilleri, alınan karar gereğince gündemin “Kanun Teklifleri ile Komisyonlardan Gelen Diğer İşler” kısmına geçiyoruz.

1’inci sıraya alınan, Antalya Milletvekili İbrahim Aydın ve Ağrı Milletvekili Ekrem Çelebi ile 17 Milletvekilinin Kamu Mali Yönetimi ve Kontrol Kanunu ile Bazı Kanunlarda Değişiklik Yapılması Hakkında Kanun Teklifi ile Plan ve Bütçe Komisyonu Raporu’nun görüşmelerine başlayacağız.

IX.- KANUN TEKLİFLERİ İLE KOMİSYONLARDAN GELEN DİĞER İŞLER

A) Kanun Teklifleri

1.- Antalya Milletvekili İbrahim Aydın ve Ağrı Milletvekili Ekrem Çelebi ile 17 Milletvekilinin Kamu Mali Yönetimi ve Kontrol Kanunu ile Bazı Kanunlarda Değişiklik Yapılması Hakkında Kanun Teklifi (2/3113) ile Plan ve Bütçe Komisyonu Raporu (S. Sayısı: 228) (x)

BAŞKAN – Komisyon? Yerinde.

ÖZGÜR ÖZEL (Manisa) – Sayın Başkanım, bu aşamada kısa bir söz talebim var.

BAŞKAN – Şu kısmı bitirdikten sonra size söz vereyim.

Komisyon Raporu 228 sıra sayısıyla bastırılıp dağıtılmıştır.

Sayın milletvekilleri, alınan karar gereğince bu teklif İç Tüzük’ün 91’inci maddesi kapsamında temel kanun olarak görüşülecektir. Bu nedenle, teklif, tümü üzerinde görüşmeler tamamlanıp maddelerine geçilmesi kabul edildikten sonra bölümler hâlinde görüşülecek ve bölümlerde yer alan maddeler ayrı ayrı oylanacaktır.

Sayın Özel, buyurun.

VI.- AÇIKLAMALAR (Devam)

53.- Manisa Milletvekili Özgür Özel’in, 228 sıra sayılı Kamu Mali Yönetimi ve Kontrol Kanunu ile Bazı Kanunlarda Değişiklik Yapılması Hakkında Kanun Teklifi’nin Anayasa’ya aykırı olduğu gerekçesiyle Komisyona iade edilmesi gerektiğine ve Başkanlığın tutumunun bu yönde olmaması hâlinde usul tartışması açılmasını talep ettiğine ilişkin açıklaması

ÖZGÜR ÖZEL (Manisa) – Sayın Başkan, yaptığınız sunuş konuşmasından ve Komisyonu yerine çağırmanızdan, gündemin, Adalet ve Kalkınma Partisinin önerisiyle 1’inci sırasına alınmış olan, 228 sıra sayılı Kamu Mali Yönetimi ve Kontrol Kanunu ile Bazı Kanunlarda Değişiklik Yapılması Hakkında Kanun Teklifi’nin görüşmelerine başlayacağımız anlaşılıyor.

Bizim gerek Komisyon sürecinde gerek karşı oyumuzda ve gerek kamuoyuna yönelik açıklamalarımızda, bu kanun teklifinin açıkça Anayasa’ya aykırı olduğuna ilişkin bir iddiamız var. Şöyle ki: Bütçeler kurumsal, fonksiyonel, ekonomik ve finansal şekilde sınıflandırılıyor ve bütçemiz her sene bu şekilde geliyor ve Mecliste müzakere ediliyor.

(Mikrofon otomatik cihaz tarafından kapatıldı)

BAŞKAN – Buyurun lütfen.

ÖZGÜR ÖZEL (Manisa) – Hepimizin malumu olduğu üzere de 2021 yılı bütçesinin 1 Ocak tarihinden yetmiş beş gün önce Meclise gelmesi lazım, o tarih de bu cumartesi günü ve şu anda görüştüğümüz kanun teklifi, bütçemizi performans esaslı bütçeden performans esaslı program bütçe sistemine geçiriyor. Ve öyle bir iş yapılıyor ki, bütçe Meclisin hakkı yani Parlamento varsa bütçe hakkından dolayı var ama beş gün sonra gelecek bütçe -elimizde tutanakları da var, Cumhurbaşkanlığı Strateji ve Bütçe Başkanlığı tarafından, Başkan Yardımcısı tarafından da- bugünkü kanun teklifinin kanunlaşacağı öngörülerek hazırlanmış. Burada, Meclise bir dayatma, yürütmenin Meclis üzerindeki bir tahakkümü ve Meclisin vereceği karardan emin olma var.

(Mikrofon otomatik cihaz tarafından kapatıldı)

ERHAN USTA (Samsun) – Özgür Bey, bunları konuşmacınız da söyler ya.

BAŞKAN – Buyurun.

ÖZGÜR ÖZEL (Manisa) – Bu, birer birer her milletvekiline ve Meclisi oluşturan bütün siyasi partilere karşı yapılmış ciddi bir dayatmadır, Meclisi yok saymaktır. Bizim bu noktada Anayasa’ya aykırılık iddiamız var. Sizden talebimiz, görüşmelere geçmeden Anayasa’ya aykırı olan bu kanun teklifinin Komisyona iade edilmesi yönündedir Sayın Başkan. Bunun mümkün olmaması durumunda, bunu yapmamanız durumunda, konu hakkında Anayasa’ya aykırılık iddiasıyla usul tartışması açmak isteriz.

X.- USUL HAKKINDA GÖRÜŞMELER

1.- Oturum Başkanı TBMM Başkan Vekili Haydar Akar’ın, 228 sıra sayılı Kanun Teklifi’nin Anayasa’ya aykırı olduğu gerekçesiyle Komisyona iade edilip edilmemesi hakkında

BAŞKAN – Usul tartışması açıyorum.

RAMAZAN CAN (Kırıkkale) – Lehinde…

BAŞKAN – Lehte…

ÖZGÜR ÖZEL (Manisa) – Aleyhte…

BAŞKAN – Aleyhte…

SUZAN ŞAHİN (Hatay) – Aleyhte…

ABDULLAH GÜLER (İstanbul) – Lehte…

MAHMUT TANAL (İstanbul) – Aleyhte…

BAŞKAN – Sayın Suzan Şahin aleyhte.

MAHMUT TANAL (İstanbul) – Tutanaklara bakarsak ben 3’üncü sıradayım Başkanım.

BAŞKAN – 2’nci lehte Abdullah Bey.

MAHMUT TANAL (İstanbul) - Burada söyledik Başkanım, tutanaklara bakın. Abdullah Bey’den önce söyledim Sayın Başkanım, tutanaklar esas sayılır. Tutanaklara bakın, kim önce istedi?

BAŞKAN – Sayın Tanal, ben fark ettim, arkadaşlar ellerini kaldırdılar, biz ismini söylemekte geciktik.

MAHMUT TANAL (İstanbul) – Sayın Başkanım, burada İç Tüzük diyor ki: “Söz sırasına göre.” Söz sırasına bakarsak burada tutanaklar esas sayılır.

BAŞKAN – Doğru. Şimdi, Sayın Tanal, ben onlara da dikkat ediyorum, o hususu da çok iyi biliyorum ama arkadaşların lehte istediklerini ben gördüm, sizin bağırdığınızı da duydum, işittim. Sıralamada bir sıkıntı yok.

MAHMUT TANAL (İstanbul) – Efendim, Sayın Başkanım, burada söz uçar, yazı kalır; tutanaklar esas sayılır.

BAŞKAN – Sayın Tanal, sıkıntı yok sıralamada.

Şimdi, lehte ilk sözü Sayın Ramazan Can’a veriyorum.

Buyurun Sayın Can.

Süreniz üç dakika.

RAMAZAN CAN (Kırıkkale) – Sayın Başkan, değerli milletvekilleri; Genel Kurulu saygıyla selamlıyorum.

Sayın Başkan, öncelikle, tavrınızın lehinde olduğumu beyan etmek istiyorum. Diğer taraftan, bugün grup önerimiz kabul edildi. İç Tüzük 19’a göre Danışma Kurulu oy birliğiyle karar alamadı ve grup önerimizi burada dile getirdik. Grup önerimizde, 228 sıra sayılı kamu maliyesiyle ilgili bu Kanun Teklifi’nin gündeme alınmasını önerdik ve Türkiye Büyük Millet Meclisi, milletvekilleri bu kanun teklifinin gündeme alınmasını kabul etti. Dolayısıyla, şu an kırmızı bülten burada, gündeme girdi. 228 sıra sayılı Kanun Teklifi’miz gündemin 1’inci maddesinde şu an. Dolayısıyla, eğer Anayasa’ya itiraz edilecek ise grup önerimize itiraz edilmeliydi. Bu, bir.

İki: Diğer taraftan, İç Tüzük 38’e göre komisyonlarda teklifler görüşülürken Anayasa’ya uygunluğu incelenir. Anayasa’ya uygun mu değil mi itirazı komisyonlarda dile getirilebilir. Komisyon Başkanı, Komisyon üyeleri buna karar verir. Oradan geçtikten sonra da eğer Anayasa’ya itiraz edilecek ise İç Tüzük 84, Anayasa’ya aykırılık önergeleri, Türkiye Büyük Millet Meclisi Genel Kurulunda kanun teklifinin Anayasa’ya aykırılık itirazı: “Bir kanun teklifinin Genel Kuruldaki görüşülmesi sırasında teklifin belli bir maddesinin Anayasaya aykırı olduğu gerekçesiyle reddini isteyen önergeler, diğer önergelerden önce oylanır.” Yani Türkiye Büyük Millet Meclisinde bu teklif görüşülürken önergeyle teklifin Anayasa’ya aykırı maddelerine aykırılık önergeleri verilebilir, bunu da Türkiye Büyük Millet Meclisi Başkan Vekili öncelikle ele alır.

Şuraya gelmek istiyorum: Bir, kanunun sevki; iki, Türkiye Büyük Millet Meclisi ilgili komisyon; üç, Türkiye Büyük Meclisi Genel Kurulu. Bu aşamalardan geçerek kanunlaşacak. Anayasa’ya aykırılık itirazlarının denetimi, murakabesi burada. Burada biz diyoruz ki “Bu teklif Anayasa’ya uygundur.” Siz de diyorsunuz ki “ Anayasa’ya aykırıdır.” Netice itibarıyla bunun nihai kararı Türkiye Büyük Millet Meclisinde verilecek. Bununla tatmin olmayan taraf Anayasa Mahkemesine götürebilir. Anayasa Mahkemesi niye vardır? Kanunların Anayasa’ya murakabesi için vardır. Dolayısıyla, tabii ki hiç kimse bu şekilde bir öneride bulunamaz ama Türkiye Büyük Millet Meclisi, Anayasa’ya aykırı kanun çıkarabilme yetkisini haizdir. Niye? Anayasa Mahkemesi olduğu için, bilerek değil. Anayasa Mahkemesi, netice itibarıyla kanunun Anayasa’ya uygun olup olmadığını yargısal denetimle ortaya koyacaktır. Bu nedenle, bizim grup önerimiz de kabul edildiği için gündemin 1’inci sırasına gelmiştir. Dolayısıyla, burada usul tartışması doğru değildir, tavrınızın lehinde olduğumu beyan ediyor, tekrar Genel Kurulu saygıyla selamlıyorum. (AK PARTİ sıralarından alkışlar)

BAŞKAN – Aleyhte ilk söz İstanbul Milletvekili Sayın Mahmut Tanal’ın.

Buyurun Sayın Tanal. (CHP sıralarından alkışlar)

MAHMUT TANAL (İstanbul) – Değerli Başkan, değerli milletvekilleri; hepinizi saygıyla hürmetle selamlıyorum.

Mevcut olan bu kanunda Cumhurbaşkanına yardımcı raportör alınmasına ilişkin hüküm var. Raportörün orada -Sayın Ramazan Can- görev ve yetkilerinin ne olduğu belirtilmemiş. Öncelikle raportörün görev ve yetkilerinin ne olduğunun açık ve net yazılması Anayasa’mızın 128’inci maddesinin ikinci fıkrasının amir hükmüdür. Anayasa’mızın 128’inci maddesinin ikinci fıkrası der ki: “Memurların ve diğer kamu görevlilerinin nitelikleri, atanmaları, görev ve yetkileri, hakları ve yükümlülükleri, aylık ve ödenekleri ve diğer özlük işleri kanunla düzenlenir.” Burada mevcut olan Cumhurbaşkanlığının raportörlerinin görev ve yetki tanımı yok ki kanunda. Kanunda görev ve yetki tanımının olmaması başlı başına bir Anayasa’ya aykırılık teşkil eder değerli arkadaşlar.

Gelelim, yine tartışmalar yapılırken Değerli Ağrı Milletvekilimiz dedi ki: “Efendim, bu Anayasa Mahkemesinde de raportörler vardı.” Bakın, Anayasa Mahkemesi kanununun hükümlerine baktığımız zaman, buradaki 25’inci maddenin 10’uncu fıkrasında, bunların atanmaları, aylık ve ödenekleri, emeklilik hakları, sicil dosyaları vesairesi yazıldığı gibi beş yıllık kıdem şartını arıyor. Hangi fakültelerden, hangi iş yerlerinde çalıştığını yazıyor. Yani mesela Anayasa raportörlüğüyle ilgili Anayasa Mahkemesinin Kuruluşu ve Yargılama Usulleri Hakkında Kanun’un 24’üncü maddesine bakın. Size kopya vereyim. Yapmasını bilmiyorsanız kanun teklifini, Anayasa Mahkemesinin Kuruluşu ve Yargılama Usulleri Hakkında Kanun’un 24’üncü maddesindeki raportörlerin nitelik ve vasıfları, görev ve yetkileri neyse alın oraya yapıştırın o zaman.

Sonuç: Bu, Anayasa’ya bu anlamda aykırı, bir.

İkincisi, adalet dediğimiz olay nedir? Geciken adalet adaletsizliktir. OHAL Komisyonuyla ilgili bu sefer ayrı ayrı bakanlıklara gönderiyorsunuz.

Değerli arkadaşlar, vatandaşın adalete erişimini engellemeyin. Vatandaşın bir an önce… Nasıl yangın çıktığı zaman 155 gitmek zorundaysa…

BEDRİ YAŞAR (Samsun) – 110.

MAHMUT TANAL (Devamla) – …nasıl kişi hastayken ambulans, 112 gitmek zorundaysa, aynen yangın çıktığı gibi, hasta olduğu gibi ambulansın hızlı gidişi, itfaiyenin hızlı gidişi gibi, bir adaletsizlik varsa o adaletsizliği o hızla ortadan kaldırmak zorundayız. Siz, mevcut olan, getirdiğiniz bu kanun teklifi… İnanın ki bu kanun teklifi olmasa var ya… Mevcut olan Anayasa’mızın 129’uncu maddesi ne diyor? “Kamu görevlilerinin savunması alınmadan disiplin cezası verilemez.” diyor. 657 sayılı Devlet Memurları Kanunu’nun 134’üncü maddesi “Savunma alınmadan disiplin cezası verilemez.” diyor. Siz ne yapmışsınız?

(Mikrofon otomatik cihaz tarafından kapatıldı)

BAŞKAN – Buyurun.

MAHMUT TANAL (Devamla) – Bitiriyorum Sayın Başkanım, toparlıyorum. Kusura bakmayın.

Siz ne yapıyorsunuz? Mevcut olan bu kanunları, Anayasa’yı uygulamıyorsunuz. Sürekli bir perdeleme yaparak adaletin gerçekleşmesini erteliyorsunuz. Onun için, geciken adalet adaletsizliktir. Sizden istirham ediyorum, aslında mevcut olan bu kanun, bu Anayasa uygulansa OHAL’le ilgili tüm adaletsizlikler bitmiş olurdu. Ama ne yapıyorsunuz? Artık, bunu, adaletin tecellisini geciktirmek için âdeta yani deyim yerindeyse, diyeceğim ama “Parlamentoya da yakışmıyor bu dil, üslup.” diyeceksiniz. Yani burada, bu ayak oyunlarıyla vatandaşın adalete ulaşmasını engellemeyin, sizden istirham ediyorum. Mevcut olan bu Anayasa’yla 657 sayılı Devlet Memurları Kanunu bu adaletsizliği zaten ortadan kaldırıyor.

Teşekkür ediyorum, saygılarımı sunuyorum. (CHP sıralarından alkışlar)

BAŞKAN – Lehte ikinci söz İstanbul Milletvekili Sayın Abdullah Güler.

Buyurun Sayın Güler. (AK PARTİ sıralarından alkışlar)

ABDULLAH GÜLER (İstanbul) – Değerli Başkanım, değerli milletvekilleri; mevcut açılan usul tartışması konusunda, Başkanlığınızın vermiş olduğu kararın lehinde söz almış bulunuyorum. Genel Kurulu saygıyla selamlıyorum.

Tabii, biraz önce dile getirilen hususlara baktığımızda, burada İç Tüzük’ümüzün öncelikli olarak 38’inci maddesi, 52’nci maddesi ve aynı zamanda da 84’üncü maddesinin bir bütün olarak değerlendirilmesi gerekiyor. Yani, Meclis Başkanlığımıza sunulan ve aynı zamanda Plan ve Bütçe Komisyonumuzda görüşülen, İç Tüzük’ümüzün 38’inci maddesi kapsamı içerisinde Anayasa’ya aykırılık hususu bu konuda değerlendirilen ve daha sonra da Komisyon görüşmeleri neticesinde rapora bağlanan ilgili Plan ve Bütçe Komisyonumuzun raporunu burada, şu anda Genel Kurulda görüşüyoruz ve yine, biraz önce Genel Kurula sunmuş olduğumuz -bizim AK PARTİ olarak- gündemdeki konuları görüşme teklifimiz vardı, o hususlarda da yine gerekli görüşmeler yapıldı ve çalışma günlerimizle beraber, bu, bizim teklifimiz de oylanarak Genel Kurul tarafından kabul edildi.

Tabii, bu süreci bir bütün olarak değerlendirdiğimizde, Anayasa’mızın ilgili maddeleri kapsamı içerisinde ileri sürülen hususların, İç Tüzük’ümüzün 84’ncü maddesi kapsamı içerisinde, bir kanun teklifinin Genel Kuruldaki görüşülmesi sırasında, teklifin belli bir maddesinin Anayasa’ya aykırı olduğu gerekçesiyle reddini isteyen önergeler, diğer önergelerden önce oylanır. Bu hususları da bir bütün olarak değerlendirdiğimizde, ileri sürülen, dile getirilen bu hususların çok kabul edilebilir olmadığını ve bu hususlarda mevcut, Başkanlığınızın vermiş olduğu karar doğrultusunda, lehe olan görüşlerimizi arz ediyoruz.

Genel Kurulu saygıyla selamlıyoruz. (AK PARTİ sıralarından alkışlar)

BAŞKAN – Aleyhte ikinci söz İstanbul Milletvekili Sayın İbrahim Özden Kaboğlu. (CHP sıralarından alkışlar)

İBRAHİM ÖZDEN KABOĞLU (İstanbul) – Sayın Başkan, Divan, değerli üyeler; bu yasa teklifi görüşülmeye başlanıldığı sırada Komisyonda, özellikle partimiz, grubumuz ve sözcüsü Sayın Bülent Kuşoğlu bu konudaki itirazları ortaya çıkardı, öne sürdü ve bizler de bunun iki açıdan Anayasa’ya aykırı olduğunu öne sürdük.

Birincisi, bu yasa önerisinde 5 ayrı Anayasa Mahkemesi kararı var ve Anayasa Mahkemesi kararına göre, gereğince düzenleme yapıldığı öne sürülüyordu, birincisi bu ve biz de Anayasa Mahkemesi kararları sonucu yapılacak olan düzenlemenin Anayasa Komisyonunun işi olduğunu, bunun bir torba kanun olduğunu, yasanın başlığına rağmen, esasen diğer konuların çok daha ağırlıkta bulunduğunu belirttik. Ama yasanın başlığına uygun düşen düzenlemenin ise bütçe sistemine ilişkin olduğunu, bütçenin gelecek hafta Meclise getirileceğini ve bu şekilde, bütçenin getirilmesi anında, birkaç gün kala bu yasanın değiştirilmesinin Anayasa’ya aykırı olduğu gibi, bütçe hakkı devletin varlık nedeni açısından sorgulanması gereken bir durum olduğunu beyan ederek bu konuda Anayasa’ya uygunluk tartışmasının açılmasını ayrı bir gündem olarak talep ettik İç Tüzük madde 38’e göre. Fakat bu gündem gereği bir tartışma açılamadı ve maddelere geçildi. Maddelerin görüşülmesi sırasında da -Tanal’ın belirttiği üzere- özellikle baz istasyonları, Cumhurbaşkanlığı raportörleri, Olağanüstü Hal Komisyonunun önündeki dosyalar açısından çok yönlü olarak Anayasa’ya aykırılıkların var olduğunu öne sürdük. Ama bu çerçevede en önemli husus, bu yasanın başlığıyla örtüşen bütçe hakkıyla ilgili düzenlemenin, bütçe sisteminin bütçe görüşmelerine iki gün kala değiştirilmesinin mümkün olmadığı noktasında idi ve bu konuyu biz tartışamadık. Grubumuz öne sürdüğü hâlde, diğer muhalefet partileri de öne sürdüğü hâlde, İç Tüzük madde 38 gereği bunu bir gündem maddesi yaparak tartışamadık. Bu itibarla, Komisyondaki gerek genel görüşmeler çerçevesinde gerekse ilgili maddeler bağlamında yapılan tartışmalarda öne sürülen Anayasa’ya aykırılık iddiaları dikkate alınmadı. Bu açıdan, Genel Kurulun, Anayasa’ya aykırılık iddialarını dikkate alarak esasen bu teklifi geri çekmesi ve…

(Mikrofon otomatik cihaz tarafından kapatıldı)

BAŞKAN – Tamamlayalım lütfen.

İBRAHİM ÖZDEN KABOĞLU (Devamla) – Bu teklifte Anayasa’ya aykırılık iddialarımızın ciddi bulunarak… Ki görüşme yapılmadı. Bu açıdan teklif geri çekilmelidir. Esasen bu teklifin, torba yasa olması nedeniyle zaten Anayasa’ya aykırı olduğu açık olmanın ötesinde, Anayasa Mahkemesi kararları gereğince yapılan düzenleme söz konusu olduğundan, ayrıca bütçe hakkının ve Anayasa’da öngörülen bütçe düzenlemesinin özüne aykırı olduğundan geri çekilmesi ve ilgili komisyonlara gönderilmek suretiyle yeniden görüşülmesi gerekmektedir.

Arz ederim. Saygılarımla. (CHP sıralarından alkışlar)

BAŞKAN – Evet, teşekkür ediyorum.

Usul tartışması sonucunda görüşümde veya tutumumda bir değişiklik yoktur.

IX.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)

A) Kanun Teklifleri (Devam)

1.- Antalya Milletvekili İbrahim Aydın ve Ağrı Milletvekili Ekrem Çelebi ile 17 Milletvekilinin Kamu Mali Yönetimi ve Kontrol Kanunu ile Bazı Kanunlarda Değişiklik Yapılması Hakkında Kanun Teklifi (2/3113) ile Plan ve Bütçe Komisyonu Raporu (S. Sayısı: 228) (Devam)

BAŞKAN – Kanun teklifinin görüşmelerine başlıyoruz.

Teklifin tümü üzerinde söz isteyen, İYİ PARTİ Grubu adına Samsun milletvekili Sayın Erhan Usta.

Buyurun Sayın Usta. (İYİ PARTİ sıralarından alkışlar)

İYİ PARTİ GRUBU ADINA ERHAN USTA (Samsun) – Sayın Başkan, değerli milletvekilleri; 228 sıra sayılı Kamu Mali Yönetimi ve Kontrol Kanunu ile Bazı Kanunlarda Değişiklik Yapılması Hakkında Kanun Teklifi’nin tümü üzerinde görüşlerimizi ifade etmek üzere İYİ PARTİ Grubu adına söz aldım, hepinizi saygıyla selamlarım.

Öncelikle bugün 13 Ekim, Ankara’nın başkent oluşunun 97’nci yılı, Gazi Mustafa Kemal Atatürk’ü, değerli silah arkadaşlarını ve bütün millî mücadele kahramanlarını rahmetle, minnetle anıyorum.

Tabii, yine bir torba kanunla karşı karşıyayız. Torba kanunun ne kadar kötü bir kanun yapma şekli olduğunu anlatmaya çalışsak burada yirmi dakika yetmeyecektir. Zaten birçok insanın da bildiği gibi, daha önce biz de ifade ettik. O yüzden bu konulara girmeyeceğim.

Şimdi, bu kanun teklifi neler getiriyor? İlk 5 maddesi 5018 sayılı Kamu Mali Yönetimi ve Kontrol Kanunu’nda yapılan değişikliklerle ilgili. Onların detaylarına bir miktar gireceğim için o kısmı şimdi geçiyorum.

6’ncı maddesinde, tıp fakültesi kurmak isteyen vakıf üniversitelerinin 200 yatak kapasiteli hastane kurmaları zorunluluğunu getiriyor. Başka şartlar da getiriliyor, başka zorunluluklar da getiriliyor. Biz de İYİ PARTİ Grubu olarak bunu olumlu karşılıyoruz ancak geçmişte açılıp bu şartları taşımayan tıp fakültelerine ilişkin bir şey söylemiyor bu kanun teklifi, onu da bir eksiklik olarak mütalaa ediyoruz.

Şimdi, kanun teklifinin 7’nci ve 8’inci maddeleri, Cumhurbaşkanlığında İdari İşler Başkanlığında “Cumhurbaşkanlığı Raportörlüğü” diye bir kariyer meslek grubu oluşturuyor. Bir defa öncelikle bu partili Cumhurbaşkanlığı sistemine geçmeden önce, biliyorsunuz, Başbakanlık vardı, bu sistem değişikliğiyle birlikte Başbakanlıktaki bütün uzmanlar kurumlara gelişigüzel bir şekilde dağıtıldı, oradaki kurumsal hafıza yok edildi. Şimdi de geliyoruz diyoruz ki: Cumhurbaşkanlığında kariyer işlerini görecek kariyer bir meslek grubu oluşturalım. Komisyonda sorduk, tam sayı veremediler ancak Başbakanlık uzmanlarının sadece beşte 1’inin bugün Cumhurbaşkanlığında çalıştığını söylüyorlar, diğerlerinin başka kurumlara gelişigüzel bir şekilde dağıtıldığı ifade edildi. Tabii, bir defa bu yanlış bir şeydi.

Şimdi, tabii bir ihtiyaç var, bir kariyer meslek grubunun oluşturulması burada yanlış olmayabilir ancak bunu yaparken de çok dikkatli olmak lazım. Bir defa kanun teklifinin maddesi çok geniş bir yetki veriyor. Burada görev ve yetkiler konusunun belirlenmesi lazım.

Onun dışında, sayıyla ilgili bir sınırın kanun teklifinde olması tabii beklenmez ancak hiçbir şekilde kanun teklifinin lafzında yok ama ruhundan da bir şey anlayamıyoruz, burada çok fazla sayıda olma riski var.

Bir de normal, standart memurlar tarafından yapılacak işler vardır, kariyer meslek erbabı tarafından yapılacak işler vardır, o netliği burada göremediğimizi ifade etmek isterim.

2012 yılının başında çıkan 666 sayılı KHK’yle uzmanlıkların içini boşaltmayı bu AK PARTİ Hükûmeti başardı, onu söyleyeyim çünkü uzmanlık geleneğinin en eski olduğu bir kurumda yıllarca uzman olarak çalışmış birisi olarak söylüyorum bunu. Orada sayıları 300’ü, 500’ü bulan bir defada alınan uzman yardımcıları, uzmanlar yaşadı bu ülke. Dolayısıyla bunlar ne düz memurdu ne uzman olabildiler, hiçbir şey olamadan bu çocukları biz heba ettik. Aynı şeyin burada yapılmaması lazım. Eğer Başbakanlıktaki o kurumsal hafıza buraya taşınmış olsaydı belki bu riskle daha az karşı karşıya olacaktık ancak şu anda ciddi bir şekilde böyle bir riskin olduğunu ifade etmem gerekiyor.

Şimdi, eski alışkanlıklar... Bir şeyi değiştiriyoruz fakat alışkanlıklarını değiştirmeme huyumuz olduğu için küçük bir şey olarak burada yine aynısı var. Efendim, diyorlar ki “Hizmetine ihtiyaç bulunmayan Cumhurbaşkanlığı raportörleri başka kurumlara gönderilir.” “Niye yapıyorsunuz bunu?” dediğimizde “Bu geçmişte de vardı.” diyorlar. Ya geçmişte vardı da geçmişte böyle bir kariyer meslek yoktu. Kariyer meslek erbabını siz başka kurumlara gönderemezsiniz. Bu insanlara bir güvence vermek durumundasınız. Yani yeri geldiğinde dik durabilmeleri lazım. “Ben sizi alıyorum Tapu ve Kadastroya gönderiyorum, şu kuruma gönderiyorum.” dediğiniz zaman orada hiç kimse dik duramaz. O yüzden bu yapılan şey yanlıştır. Bu yanlışlığı biz orada ifade ettik ancak tabii bunlar dikkate alınmadı.

Şimdi, bir de şu riski görüyorum ve bunu da ifade etmek istiyorum. Cumhurbaşkanlığı kontrolsüz bir şekilde büyümektedir. Yani bu her yönüyle; personel olarak, bina olarak, efendim, düzenlemeler olarak büyümektedir. Bu yanlışlığı da burada ifade etmek istiyorum.

Bu konuyla ilgili son olarak… 666 sayılı KHK’yle yine çok doğru olmayan bir şekilde bütün uzmanlıklara eşit maaş verilmişti. Şimdi, madem onu yaptık, bugün Cumhurbaşkanlığı raportörlüğünde çok daha yüksek bir maaş öngörüyoruz, bunu da sormak gerekiyor. Dolayısıyla Cumhurbaşkanlığı raportörlüğü ihdas edilmesini bir zaruret olarak olumlu karşılamakla birlikte dediğimiz bu eksiklikleri ifade etmek isterim.

9 ve 10’uncu maddelerde bu GSM operatörleriyle ilgili düzenlemeler var. Burada GSM operatörlerine kesilen cezaların silinmesi konusunu yanlış buluyoruz ve bu maddeyi desteklemiyoruz. Ayrıca bu vesileyle Bilgi Teknolojileri ve İletişim Kurumu başta olmak üzere düzenleyici ve denetleyici kurumların bugün kuruluş amaçlarına uygun şekilde, uygun tarzda ve o misyona uygun şekilde hareket etmediklerini üzülerek ifade etmem gerekiyor. Bunu BDDK’de çok görüyoruz, Enerji Piyasası Düzenleme Kurumunda da var, Bilgi Teknolojileri ve İletişim Kurumunda da var, bunların düzeltilmesi lazım.

12’nci madde, Kamu Finansmanı ve Borç Yönetiminin Düzenlemesi Hakkında Kanun’la ilgili. Onu biraz daha detaylı açıklayacağım için şimdi geçiyorum.

13’üncü maddede de geçmişte yapılan bir hatadan kısmen dönülüyor. Biliyorsunuz, 2012 yılında çıkartılan bir kanunla Büyükşehir Belediyesi Yasası’nda değişiklikler yapılmıştı ve orada köy tüzel kişiliği kaldırılmıştı. Köy tüzel kişiliğinin kaldırılması yanı sıra köyde yaşam pahalı hâle getirilmişti; işte, köye emlak vergisi konulmuştu, su parası konulmuştu, bina inşaat harcı… Çok affedersiniz, ahır yapsanız bile orada bir ruhsat almanız gerekiyordu ve bu bir masraf demekti. Bunlar geçmişte çok söylendi. Ama daha da önemlisi, köylerin elinden meralar alınmıştı. Yani hayvancılık için son derece zararlı olan bir şey daha yapılmıştı. Şimdi burada bu düzenlemeyle emlak vergisi muafiyeti getiriliyor, bina inşaat harcı muafiyeti getiriliyor ve içme ve kullanma suyu bedellerinde de indirim uygulanacak. Bunları olumlu karşılıyoruz, bunları destekliyoruz ancak yapılanları yetersiz buluyoruz. İki talebimiz var burada: Bir; köy tüzel kişiliklerini iade edin. Bu köye yeni bir isim bulundu “kırsal mahalle” diye. Böyle bir şey yok, yani bizim idari yapımızda böyle bir şey yok, bunlardan vazgeçin. Köy tüzel kişilikleri iade edilsin, köy köy gibi yaşansın ve köy meraları da çiftçilerimize, köylülerimize iade edilsin.

Şimdi, değerli arkadaşlar, bu kanun teklifinin -tekrar biraz başa dönüyorum- 1’inci ve 5’inci maddeleri 5018 sayılı Kanun’u değiştiriyor demiştik. Burada şu yapılmaya çalışılıyor: “Program bütçe sistemine geçeceğiz.” deniliyor. Onuncu Kalkınma Planı’nda -onun teknik koordinasyonunu yürütmüş bir eski teknisyen olarak- On Birinci Kalkınma Planı’nda orta vadeli programlarında bu bir ihtiyaç olarak söylendi, evet. İhtiyaç neydi? Hükûmet bir yandan bir politika seti öngörüyor, örneğin “Ekonomide verimliliği arttıracağım.” diyor ama diğer taraftan bütçe yapılıyor, bu politika setiyle bütçe arasındaki ilişki kopuk olduğu için, birbirleriyle konuşmadığı için yani hükûmetin çok önemsediği konularda bile bir parasallaştırma yapılamama durumu var. Yapılmış olup olmadığını da tam göremiyorduk. Bu bir ihtiyaçtır, bir değişiklik yapılması gerekiyordu. Burada bu değişikliğin yapılış tarzına ilişkin ciddi itirazımız var, onu ifade etmek istiyorum. Şimdi yapılmaya çalışılan şey, burada yapılan kurgu iddia edildiği gibi program bütçe sistemine geçişi öngörmüyor, tam tersine bütçenin mevcut kod yapısını da bozacak düzenlemeler getiriliyor burada.

Şimdi, tabii, buraya gelmeden önce azıcık bütçe sisteminin çok kısa bir tarihine bakmak lazım. Türkiye’de 1973 yılında aslında bugün konuştuğumuz program bütçe sistemine geçildi fakat hiçbir zaman… Tabii Türkiye'nin hastalığıdır, geçmişte de vardı, bugün daha fazla var bu hastalık, sistem diye bir şeyleri değiştiriyoruz fakat alışkanlıklarımızı değiştirmiyoruz. 73’te geçildi, kaldırıldığı 2004 yılına kadar otuz bir yılda program bütçe sistemi aslında hiç uygulanmadı Türkiye’de. Sonra analitik bütçe sistemine geçildi, bugün buradan da “Tekrar program bütçe sistemine geçeceğiz.” deniliyor. Gayreti olumlu görüyoruz fakat yapılacak olan düzenleme, buradaki kurgu kesinlikle bir program bütçe sistemi değildir. Bu yönüyle de temel olarak buraya itiraz ediyoruz.

Uluslararası standartta bir analitik bütçe sistemi var. Analitik bütçe sistemi aslında bir sistem de değil. Yani bu konu çok teknik ama vaktimi burayla harcamak istemiyorum, biraz maliye politikasına yoğunlaşacağım. O yüzden, çok detaya girmeyeceğim, muhalefet şerhimizde bunları detaylı bir şekilde ifade ettik. Ama yine de analitik bütçe sisteminin, özellikle fonksiyonel sınıflandırılmasının kaldırılması çok ciddi bir zafiyet oluşturacak sistemde. Bir defa GFS kurallarına uygun ve uluslararası bir standarttır fonksiyonel sınıflandırma. Bunu kaldırdığınız zaman hem geçmişle bağlantı kopacak hem de bugün görebildiğimiz yani program bütçe sistemi bazında olmasa bile bugün görebildiğimiz bir kısım, izleyebildiğimiz bir kısım harcamaları artık izleyemeyecek hâle geleceğiz. O yüzden, fonksiyonel sınıflandırmanın kaldırılmasını son derece yanlış olarak görüyoruz. Dolayısıyla, program bütçe sisteminin de fonksiyonel sınıflandırmayı ikame edecek bir şey olarak görülmesi de temel olarak çok hatalı bir şeydir, bu yanlıştan dönülmesi gerekir diye düşünüyoruz.

Tabii, bu düzenleme kabul edilirse, on altı yıllık bir emek vardı, belli bir noktaya getirilmiş bir şey vardı, o heba olacak, onu söylemem lazım. Bütün ödenekleri anlamsız bir şekilde dağıtılacak burada öngörülen şeyle yani “Bütün bütçe ödeneklerini bütün programlara dağıtacağım.” diyor. Hâlbuki bizim program bütçe sisteminden kastettiğimiz bu değil. Yani biz teknisyenler -bu işte 2000 yılının başından itibaren çalışan birisi olarak söylüyorum- hiçbir zaman bunu murat etmedik. Yani burada az sayıda program olsun ve bu programlara biz bu ödenekleri tahsis edelim, odak kaybı olmasın. Yani diyelim ki Onuncu Kalkınma Planı’nda 25 tane öncelikli dönüşüm programı set edilmişti, 25 değil de belki 30 tane olur, 50 tane olur, 60 tane olur ama bunu geçmez, buralara gerçekten ne kadar ödenek veriliyor, bunların görünmesi lazım. Yoksa, elimizdeki mevcut bütün personelin, bütün mal ve hizmetlerin, şu kullandığımız bütün kâğıtların bile “Birazını o programa yaz, birazını bu programa yaz.” şeklinde bir anlayış yapılacak burada ve ödeneğin tamamını programlara dağıtma gibi bir yanlışa gidilecek. Bu olağanüstü bir iş yükü çıkaracak kurumlara, kurumlar bunu asla düzgün bir şekilde yapamayacak. Şu Meclis çalışmasını düşünün, buraya mutlaka bir program uydurmak zorundasınız Meclis için, en az iki üç tane program uyduracaksınız ve yaptığımız bütün harcamaların -kullanılan suları bile- bir kısmını o programa, bir kısmını bu programa yazacaksınız. Ne yapmış oluyoruz? Hiçbir şey. Hâlbuki arzu edilen husus bu değil, bu yanlıştan dönülmesi lazım. Bugüne kadar biz Plan ve Bütçe Komisyonunda döndürmeyi başaramadık. İnşallah Genel Kurul bunu başarır diye düşünüyorum.

Burada çok söylenecek şey var ancak çok fazla zaman kaybı olmasın diye bunları da geçmek istiyorum.

Ya, hiç olmazsa böyle bir şey yapıyorsanız bir pilot uygulama yapılır. Bir pilot bile yok ve on gün kala -az önce ifade edildi, on gün bile kalmadı- birkaç gün kala kanun çıktığında bir sistemi değiştireceksiniz ve birkaç gün içerisinde kurumlara da alın bu sisteme göre iş yapın diyeceğiz. Ha, bu şöyle yapıldıysa, birtakım çağrılar önceden yapıldı, o zaman bu da Meclise saygısızlıktır. Mecliste kanun çıkmadan bütün kurumları bu kanun çıkacakmış gibi çalıştırmak Türkiye Büyük Millet Meclisine yapılmış en büyük saygısızlıktır. Bunu mutlaka kim olursa olsun buradan kınamak durumundadır.

Peki, böyle bir şey yapıyorsunuz, bu bir izleme gerektirecek. Efendim, merkezi bir birim tarafından bunun izlenmesi lazım, değerlendirilmesi lazım, buna ilişkin bir görevlendirme yapılması lazım. Böyle bir şey de yapılmamış. Cumhurbaşkanlığının bünyesinde bir görevlendirme madem yapacaksınız -yani yapılmasın ama- o zaman böyle bir izleme ve değerlendirme biriminin oluşturulması lazım.

Burada çok kısa olarak orta vadeli program takvimiyle ilgili… Tabii, orta vadeli programa şimdi Sayın Maliye Bakanı “yeni” diyor. Buna hadi ilk yıl 2018’de “yeni” dedin, 2019’da bir daha “yeni” dedin, 2020’de bir daha “yeni” dedin. Yani “yeni yeni” deyince bir şey yeni olmuyor. On sekiz yıllık eski bir iktidarla nasıl bu kadar yeni iş yapılacak onu da anlamak çok fazla mümkün değil. O yüzden bir defa eğer hayırlı bir iş yapılacaksa orta vadeli programın takvimini… Bakın, 29 Eylülde açıklandı orta vadeli program. Orta vadeli program kavramı nasıl tanımlanır biliyor musunuz? Bütçe sürecini başlatan doküman olarak. 29 Eylülde yayımladığınız bir orta vadeli program nasıl bütçe sürecini başlatacak? Modern ülkelerde bütçe süreçleri ta mart, nisan aylarında başlar arkadaşlar. Bizim orijinal orta vadeli program 5018’in orijinalinde de bunun mayıs ayında başlaması öngörülüyordu. Bu geçmişten beri yapılan bir yanlışlık -tabii AK PARTİ hükûmetleri döneminde yapılan- ama bugünün meselesi de değil, orada haksızlık etmeyelim, bir on yıldır bu yanlış yapılıyor. O zaman da çok itiraz ettik. Bu bir ekonomik program değildir. Bu, bütçe sürecini başlatan bir programdır. Bu programı daha erkene alarak yapmamız lazım ki beklenen faydayı oluşturabilelim. Bir de suni olarak orta vadeli programla, orta vadeli mali plan arasında bir ayrım vardır. Geçmişte Planlama ve Maliye Bakanlığındaki ayrımdan kaynaklanan bir şeydi. Dolayısıyla artık bu suni ayrımın da giderilmesi lazım, bu birleştirmenin yapılması gerekir. Değerli arkadaşlar, dolayısıyla bu maddeye ilişkin görüşlerimiz bu şekilde.

Şimdi, 12’nci madde merkezî yönetim bütçe açığının finansman miktarının artırılması için 4749 sayılı Kamu Finansmanı ve Borç Yönetiminin Düzenlenmesi Hakkında Kanun’da bir değişiklik öngörüyor. Kanunun mevcut hâli şöyle: “Bütçede öngörülen açık kadar ancak net borçlanma yapılır.” deniliyor. Bu yüzde 5 oranında bakana bir yetki veriyor. Hani açık küçük bir sapma olabilir, yüzde 5 üzerinde net borçlanabilir. Eskiden Bakanlar Kuruluydu, şimdi Cumhurbaşkanına da bir yüzde 5 ilave daha veriyor. Bunlar yetmedi, şimdi Sayın Maliye Bakanı… Tabii, her ne kadar kanun teklifini milletvekilleri verse de bunun Maliye Bakanlığından geldiğini biz biliyoruz. “Bu yetmedi, gelin bunu 2 katına kadar çıkartalım.” diyorlar. Yani açık 139 milyar TL -normalde bunun kadar finansının olması lazım- kanun bunun 153 milyara kadar çıkmasını -küsuratlarını söylemiyorum- öngörürken şimdi önümüze getirilen bu kanun teklifiyle 306 milyar liraya kadar net borçlanma… Bakın, brütü çok yüksek zaten. Yani borçlanma, borç ödemenin netinde 306 milyara... O zaman hemen ilk soru şu: 139’a siz orta vadeli programda, daha doğrusu yeni yeni Yeni Ekonomi Programı’nda 239 olacak dediniz, niye 306 yetkisi alıyorsunuz? Orada samimi değil misiniz? 239’u da aşıp 306’ya kadar bir borçlanma mı olacak diye bir soru hemen akla geliyor. Bu hukuksuz bir şekilde şu anda yapılıyor. Şu anda borçlanma limitleri aşıldı. Tabii hukuksuz olacağına hiç olmazsa bunu bir kılıfa uydurmak da işin bir zarureti hâline geldi.

Değerli arkadaşlar, tabii, burası bütçe finansmanı, bütçe açığıyla ilgili bir finansman meselesini konuşuyorsak o zaman biraz kamu maliyesi yönüyle özellikle Yeni Ekonomi Programı’nı bir analiz etmemiz gerekiyor. Bu programın bir defa 2020 tahminleri hiçbir şekilde gerçekçi değil. Daha mürekkebi kurumadan hemen bu ülkenin kurumları yani Türkiye İstatistik Kurumunun, Ticaret Bakanlığının ve diğer kurumların açıkladığı veriler Yeni Ekonomi Programı’nın iki hafta içerisinde tamamen çöp olduğunu ortaya koydu. Nasıl diyeceksiniz? Bir: Bir defa kur. Bu programın, eylül sonu açıklandığına göre, ekim, kasım, aralık, üç ay için ortalama dolar kuru tahmini 7,50. Dolar kuru şu anda 7,92. Bu gerçekçi mi sizce? Daha kötüsü, bu programın 2021 yılı kur tahmini 7,68. Şu anda 7,92 yani bundan daha aşağıya gidecek diyoruz bir sene sonra. 2022, 7,88. Şu anda 2022’nin dahi üzerindeyiz. 2023 yılında 8,02. Bunu yakalamamıza yani 2023’ü yakalamamıza birkaç gün kaldı yani birkaç gün içerisinde Hazine ve Maliye Bakanını hep beraber alkışlayacağız “2023 kur hedefini bugünden tutturdunuz.” diye tebrik edeceğiz. Tabii, Sayın Bakan diyor ki: “Biz kura bakmıyoruz.” Kura bakmadığı hakikaten belli. Yani kura bakmış olsalar bu kur tahminlerini buraya koymazlardı. Bu ciddiyetten uzak bir programdır, tahmindir kur tahmini açısından.

TÜFE’ye bakıyorsunuz, dokuz aylık TÜFE 8,3. Yeni bir TÜFE geldi, hemen bir gün sonra geldi. Efendim, Yeni Ekonomi Programı’nda (YEP) “Yıl sonunda TÜFE 10,5 olacak.” deniliyor. Olabilir mi? Bakıyorsunuz, geçen yıl kalan üç ayda -şimdi üç ayımız var ya- ne gelmiş? 3,2 gelmiş ama bu yılın kalan üç ayı için “2” öngörülüyor sadece. Enflasyonun geçen yılın altında olması için bir neden var mı diye bakıyorsunuz, hiçbir neden yok. Tam tersine bir kur şoku var; bu, önümüzdeki aylarda enflasyona yansıyacak. Artı, işte daha evvelsi gün yaptığımız, birkaç gün önce yaptığımız, daha enflasyona yansımayan bir elektrik zammı var. Diğer zamların da beraberinde geleceğini düşünürsek bu enflasyon hedefi hiçbir şekilde gerçekçi değil.

Dış ticaret açığı açısından bakıyorsunuz. 29 Eylülde YEP açıklandı, 2 Ekimde -üç gün sonra- Ticaret Bakanlığı dış ticaret verilerini açıkladı. YEP diyor ki 2020 yılı için… Dikkat ederseniz daha 2022’ye gelemiyoruz yani 2020, hemen önümüzdeki günler. Ciddiyetten çok uzak olduğu için… “2020 yılında Türkiye’nin dış ticaret açığı 38,1 milyar TL olacak.” diyor. YEP 29’unda açıklandı, 29’unda bunu dedi. 2 Ekimde Ticaret Bakanlığı açıklama yaptı, dedi ki: “Türkiye’nin dokuz aylık dış ticaret açığı 37,9 milyar TL’dir.” Sadece 0,2 milyar TL kaldı yıl sonu hedefini yakalamaya. Yani Yeni Ekonomi Programı diyor ki: “Kalan üç ayda Türkiye hiçbir şekilde dış ticaret açığı vermeyecek, toplamı sıfır olacak.”

Şimdi o zaman sormak lazım: Bu olabilir mi? Olur, ülke çok ciddi bir kriz yaşarsa olabilir. Ben soruyorum: Acaba Hazine ve Maliye Bakanı ülkede ciddi bir kriz mi öngörüyor da bu rakamlar böyle kondu? Bu kadar ciddiyetsiz rakam konulmaması lazımdı.

Cari açıkta da aynı şey var arkadaşlar. Cari açık da birkaç gün sonra açıklandı. Dün 4,6 miyar TL cari açık geldi -bu daha vahim tabii- ocak-ağustos toplamında da 26,5 milyar TL açık var. Yeni Ekonomi Programı’nda ne deniliyor? Daha iki hafta olmadı “24,4 milyar dolar.” deniliyor. Yani şu anda Yeni Ekonomi Programı’ndaki yıl sonu cari açık hedefi 2,1 milyar dolar aşılmıştır. Bu da tutabilir mi? Tutabilir ama ne olursa tutar? Çok ciddi bir kriz yaşarsa Türkiye, evet, cari fazla verebilir çünkü ithalat yapılamaz; dolarınız yok. İhracat da kısmen yapılabilir derken bir cari fazla verebilirsiniz ama böyle bir ekonomik senaryo olmaz. Ben, hakikaten kelime bulamıyorum bu ciddiyetsizliği ifade etmek için. Dolayısıyla bu program, mürekkebi kurumadan… Maalesef, üzülüyoruz tabii, Türkiye’nin bir dokümanı. Yıllarca da bu dokümanın teknik koordinatörlüğünü yapmış bir kişi olarak söylüyorum: İnsan bu dokümanın bu kadar kötü hâle gelmesine üzülüyor.

Sayın Başkanım, ilavem olacak mı? Ona göre diğer konulara başlayacağım.

BAŞKAN – Diğer konulara girdiğimize göre konular uzadı.

ERHAN USTA (Devamla) – Peki, o zaman bir konuya değineyim, diğerlerini daha sonra konuşma imkânımız olsun, o zaman ifade edelim.

Yeni Ekonomi Programı milletin fakirleştiğinin belgesidir. “Nasıl?” diyeceksiniz. 2020 yılında, olmayacak dolar kuruna göre -çünkü dolar kuru daha fazla olsa kişi başı gelir düşecek- Sayın Bakan diyor ki: “Yıl sonunda, Türkiye’de kişi başı millî gelir ortalama olarak 8.381 dolar olacak.” Bu rakama bir bakalım geriye doğru: Bu rakam 2007 yılında yakaladığımız 9.735 doların altında, bu rakam 2006 seviyesinde bir rakamdır. 2020, 2006, on dört yıl geriye gidiyor Türkiye. O yüzden on dört yıl öncesine giden bir Türkiye var ve bu anlamda diyoruz ki: Bu program Türkiye’nin fakirleştiğinin resmidir.

Şimdi, ciddi içsel tutarsızlıkları var bu programın. Bunların detaylarına girme imkânım olmayacak ama büyümeyle cari açık arasında, büyümeyle enflasyon arasında… Az önce bir kısmını ifade ettim, hakikaten bir teknisyen olarak meseleye baktığınızda, böyle bir program milletin önüne nasıl konulur diye feryat ediyorsunuz. Tabii bunu anlamak da mümkün çünkü bu program artık…

(Mikrofon otomatik cihaz tarafından kapatıldı)

ERHAN USTA (Devamla) – İlave bir dakika daha alabilirsem Sayın Başkan…

BAŞKAN – O zaman, selamlıyoruz Sayın Usta.

ERHAN USTA (Devamla) – Tamam, bitireceğim.

BAŞKAN – Buyurun.

ERHAN USTA (Devamla) – Çok teşekkür ederim Sayın Başkan.

Nasıl böyle olabilir diyorsunuz. Bakın, ben hep geçmişte söylüyordum -bir süredir kürsülerden uzak kaldık- kurumlar meselesini çok vurgulayan bir milletvekiliyim, teknisyen olarak da bunu söylüyorduk. Türkiye’de kurumlar bitti, kurum kalmadı Türkiye’de ve Türkiye’nin önündeki en büyük risk bu. Her şeyi düzeltebiliriz yeniden ancak bu kurumları ve kurum kültürlerini, bunları yeniden onarmak Türkiye’nin çok ciddi bir vaktini alacak. Şimdi ne yapılıyor biliyor musunuz? Orta vadeli program nasıl hazırlanıyor? Bunun metnini Sayın Bakanın birkaç danışmanı yazıyor, Maliye Bakanlığının haberi yok. Tabii onlar hesaplama kısmını çok fazla yapamadıkları için hesaplama için de Strateji ve Bütçe Başkanlığına gönderiliyor. Eğer burada bir yalanım varsa bütçe konuşmaları geldiğinde bizi ikaz etsinler, biz bunun detaylarını söyleyebiliriz. Yani, birbirinden kopuk. Metin yok ellerinde bunu hesaplarken, oradan bir hesap alınıyor, buradan bir şey. Sonra belli ki o hesaplardan müdahale ediliyor ve böyle tutarsızlıklar doğuyor.

O yüzden, ben her şeye rağmen bu kanunun milletimiz, memleketimiz için hayırlı ve uğurlu olmasını Cenab-ı Allah’tan niyaz ediyorum. Bütün heyetinizi saygıyla selamlıyorum.

Çok teşekkür ederim. (İYİ PARTİ sıralarından alkışlar)

BAŞKAN – Teklifin tümü üzerinde söz isteyen, Milliyetçi Hareket Partisi Grubu adına İstanbul Milletvekili Sayın İsmail Faruk Aksu. (MHP ve AK PARTİ sıralarından alkışlar)

Buyurun Sayın Aksu.

MHP GRUBU ADINA İSMAİL FARUK AKSU (İstanbul) – Sayın Başkan, sayın milletvekilleri; 228 sıra sayılı Kanun Teklifi’nin tümü üzerine Milliyetçi Hareket Partisi Grubu adına söz aldım. Gazi Meclisi ve aziz Türk milletini saygıyla selamlıyorum.

Konuşmamın başında, Ankara’nın başkent oluşunun 97’nci yılını kutluyor, başta cumhuriyetimizin kurucusu Gazi Mustafa Kemal Atatürk olmak üzere tüm Millî Mücadele kahramanlarımızı rahmet ve saygıyla anıyorum.

Hatay’da çıkarılan yangın nedeniyle evi barkı yanan, ağacı ve tarlası ateşe verilen tüm vatandaşlarımıza geçmiş olsun dileklerimizi iletiyor, faillerini lanetliyorum. İnanıyorum ki facianın yaraları bir an önce sarılacak, zarar ve ziyanlar telafi edilecek ve failleri mutlaka bulunacaktır.

Genel Başkanımız Sayın Devlet Bahçeli’nin ifadesiyle: “Kimin çocukları oldukları esasen meçhul olan bu şerefsizlerin kısa sürede yakalanıp yaktıkları kadar yakılmaları, dahası yaptıkları her türlü kötülük ve menfur eylemlerden dolayı hesaba çekilmeleri en acil hukuk ihtiyacıdır.”

Ayrıca, öz yurdu Karabağ’ı özgürleştirme mücadelesinde dost ve kardeş ülke Azerbaycan’ın Allah yâr ve yardımcısı olsun diyorum. Ermenistan’ın yaklaşık otuz yıldır işgal altında tuttuğu, bu süre içerisinde yüzlerce çocuk, kadın, yaşlı, sivil insanı katlettiği, 1 milyon Azerbaycan Türkü’nü yurdundan ettiği işgal ve saldırılar vahşidir, kalleşçe ve düşmancadır.

Birleşmiş Milletler kararlarına, uluslararası hukuka, insani, vicdani, ve hukuki bütün ilke ve esaslara aykırı insanlık suçudur. Geçmişte yaptığı zalimlik ve caniliğin bugün de aynısını hunhar şekilde tekrarlamak peşinde olan Ermeni zulmünü ve alçak saldırılarını lanetliyorum, şehit edilen soydaşlarımıza Allah’tan rahmet, gazilerimize şifalar dilerken seferde olan Azerbaycan ordusuna Allah’tan zafer niyaz ediyorum. Azerbaycan Türklüğünün öz yurdu, vazgeçilmez hakkı olan Dağlık Karabağ’ın tamamıyla hak sahibiyle buluşması şarttır ve inanıyoruz ki, inşallah da yakındır.

Değerli milletvekilleri, görüştüğümüz kanun teklifi esasen performans esaslı program bütçe sistemine geçilmesine ilişkin hususları düzenlemektedir. Bununla birlikte 2020 yılı için öngörülen hazine net borç kullanma tutarının arttırılması, büyükşehir belediye sınırlarında kırsal mahalleler oluşturulması ve bunlara ilişkin bazı muafiyetler getirilmesi, vakıf üniversitelerinin tıp fakültesi açabilme şartlarının değiştirilmesi, Cumhurbaşkanlığı İdari İşler Başkanlığında Cumhurbaşkanlığı Raportörlüğü ihdas edilmesi, ayrıca Anayasa Mahkemesinin iptal ettiği bazı kanun hükümlerine ilişkin düzenlemeler yapılmaktadır.

Bilindiği gibi On Birinci Kalkınma Planı’nda program bütçe sistemine geçileceği belirtilmiştir. Yine 29 Eylül 2020 tarihinde Resmî Gazete’de yayımlanan orta vadeli programda 2021 yılında kamu hizmet sunumunun ve idari yapısının etkinliğini artıracak ve ihtiyaçlarını dinamik bir yapıda karşılayacak program bütçe sistemine geçilerek kamu kaynaklarının verimli kullanılmasının sağlanacağı vurgulanmıştır. 2020 Yılı Cumhurbaşkanlığı Yıllık Programı’ndaysa 2021 Yılı Merkezi Yönetim Bütçe Kanunu Teklifi’nin program yapısına uygun olarak hazırlanacağı ifade edilmiştir.

Hatırlanacağı üzere 2000’li yılların başından itibaren bütçeler uluslararası standartlara uygun olarak geliştirilen analitik bütçe sınıflandırmasına göre hazırlanmaya başlanmıştır. 5018 sayılı Kamu Mali Yönetimi ve Kontrol Kanunu’yla birlikte de ülkemizde kaynakların etkili, ekonomik ve verimli kullanımı; mali saydamlık ve hesap verilebilirlik ilkeleri çerçevesinde performans esaslı bütçe sistemi benimsenerek 2008 yılından itibaren genel yönetim kapsamındaki kamu idarelerinde uygulanmaya başlanmış ve kamu mali yönetim sistemimizde önemli kazanımların elde edilmesi sağlanmıştır. Bununla birlikte Üst Politika Belgeleri’nde belirlenen amaç ve hedefler ile analitik bütçe sınıflandırmasına göre hazırlanan bütçeler arasında yeterli düzeyde ilişki kurulması ve performans bilgilerinin bütçeleme süreçlerine yeterince dâhil edilmesi bir gereklilik olarak ortaya çıkmıştır. Bu kapsamda program bütçe sistemine geçilerek bütçe sistemi ve bütçe sınıflandırmasının kamu kaynaklarıyla kamu hizmetleri arasında bağ kurulmasına ve harcama önceliği geliştirilmesine uygun hâle getirilmesi, bütçenin girdilerden ziyade çıktı ve sonuç odaklı bir yaklaşımla hazırlanması, uygulanması, izlenmesi ve değerlendirilmesi, üretilen performans bilgisinin karar alma süreçlerini destekleyecek şekilde bütçe süreçlerine dâhil edilmesi ve bütçenin üst politika belgeleri ve politika dokümanlarıyla bütünleşik hâle getirilmesi, daha sade ve anlaşılır bir yapıya kavuşturulması amaçlanmıştır.

Program bütçe, harcamaların program sınıflandırmasına göre tasnif edildiği, harcama önceliği geliştirme konusunda karar alıcılara gerekli bilgilerin sağlandığı ve bu bilgilerin kaynak tahsisi sürecinde sistematik olarak kullanıldığı bir bütçeleme sistemidir. Sistem harcama önceliğinin geliştirilmesine katkı sağlayacak, seçenekler konusunda karar almayı kolaylaştıracak, kaynak tahsis kararlarında performans bilgisinin kullanımıyla hizmetlerin etkinliğinin artırılması konusunda idareleri teşvik edecektir. Böylelikle üst politika belgeleri ile bütçe arasındaki hedef-amaç ilişkisi güçlenecek, kamu harcamalarında şeffaflığa ve hesap verebilirliğe katkı sağlanacak, ayrıca harcama önceliği geliştirmek suretiyle mali disiplin desteklenecektir.

Değerli milletvekilleri, kanun teklifinin ilk 5 maddesi performans esaslı program bütçe esasına uygun olarak Kamu Malî Yönetimi Kanunu’nda yapılan düzenlemeleri içermektedir.

6’ncı maddeyle vakıf üniversitelerinin tıp fakültesi açmasına yönelik şartlarda değişiklik yapılmaktadır. Buna göre vakıf üniversitelerinin tıp fakültesi açabilmek için mülkiyeti, ruhsatı ve işletme hakkı kendilerine ait asgari 200 yataklı bir hastaneye sahip olmaları zorunlu hâle getirilmektedir. Böylece tıp eğitiminin kalitesinin de artırılmasına katkı sağlanmış olacak, vakıf üniversitelerine ait mevcut 35 tıp fakültesi ise bu düzenlemeden etkilenmeyecektir.

7 ve 8’inci maddeler, Cumhurbaşkanlığı İdari İşler Başkanlığında Cumhurbaşkanlığı raportörlüğü ve raportör yardımcılığı ihdas edilmesini öngörmektedir. Ayrıca, kamu kurumlarındaki bazı kadrolarda bulunup 30 Eylül 2020 tarihi itibarıyla Cumhurbaşkanlığında geçici görevli olanların raportörlüğe atanabilmesi imkânı getirilmektedir. Bu düzenlemeyle ilgili personelin istisnai kadrolarda istihdamı yerine, çeşitli sınavlar ve üç yıllık yetişme dönemi sonunda mesleğe intisabı sağlanmakta, kariyer sistemle şeffaf ve objektif süreçler güçlendirilmektedir.

9 ve 10’uncu maddelerle elektronik haberleşme altyapısında yapı ruhsatı alınmasına ilişkin hususlar düzenlenmekte, Anayasa Mahkemesinin elektronik haberleşme altyapılarında yapı ruhsatı alınmasına ilişkin verdiği kararlara uyum sağlamak amaçlanmaktadır. Aynı zamanda, haberleşme altyapısının daha sağlıklı bir şekilde gelişmesi ve fiiliyatta yaşanan bazı problemli alanların çözüme kavuşturulması öngörülmektedir. Ayrıca, elektronik haberleşme istasyonlarının kurulumuna mahsus kule ve direkler için kesilen idari para cezalarının da tahsilinden vazgeçilmektedir.

11’inci maddeyle Marmara ve Düzce depreminin yıkıcı etkilerinin ortadan kaldırılması amacıyla belediyelerce kullanılan kredilerden kalan borçların terkin edilmesi sağlanmaktadır. Düzenlemeyle esasen, sadece Sakarya Belediyesine ait 270 milyon Türk lirası borcun terkini öngörülmektedir.

12’nci maddeyle 4749 sayılı Kamu Finansmanı ve Borç Yönetiminin Düzenlenmesi Hakkında Kanun’a geçici bir madde eklenerek 2020 yılı için net borçlanma limiti artırılmaktadır. Bilindiği gibi, hâlen mezkûr kanunun 5’inci maddesine göre Bakan ve Cumhurbaşkanına borçlanma limitini yüzde 5 oranında artırma yetkisi verilmiştir. Teklifle ise salgın hastalık, terörle mücadele, iç ve dış gelişmelere bağlı oluşan beklenmedik gider artışı ve gelir azalışı nedeniyle 2020 yılı için Bakan ve Cumhurbaşkanı tarafından artırılan net borç kullanım tutarının 2 katı olarak uygulanması hükme bağlanmaktadır.

13’üncü madde, büyükşehir belediye sınırlarında kırsal mahalle yahut yerleşik alan bölgeleri oluşturulması ve bunlara birtakım muafiyetler tanınmasına ilişkindir. Buna göre daha önce köy ve belde belediyesiyken mahalleye dönüşen yerleşim yerlerinden büyükşehir belediyesi sınırları içinde bulunup sosyoekonomik durumu, şehir merkezine uzaklığı, belediye hizmetlerine erişilebilirliği ve yapılaşma durumu gibi etkenler dikkate alınarak ilçe belediye meclisinin kararı ve teklifi, büyükşehir belediye meclisinin kararıyla kırsal yerleşim özelliği taşıdığı belirlenen mahallenin kırsal mahalle veya kırsal yerleşik alan olarak belirlenmesi mümkün hâle gelmektedir. Ayrıca buralarda yaşayanlara çeşitli ücret, vergi ve harç muafiyetleri ve indirimleri uygulanması öngörülmektedir.

Milliyetçi Hareket Partisi olarak kalkınma politikasının bir unsuru olmak üzere tarım-sanayi entegrasyonunu sağlayacak, aynı zamanda da ekonomik ve sosyal gelişimi temin edecek tarım kentleri ve merkez köyler program ve projelerinin uygulanmasını öngörüyoruz. Yapılan düzenleme bizim de kanun teklifine konu ettiğimiz hususlardan olmakla birlikte esasen 6360 sayılı Kanun’la tüzel kişiliği kaldırılarak mahalleye dönüştürülen köyler ve belediyelerin bu kapsamda merkez köyler hâline getirilmesi yerinde olacaktır.

Esas olan, idarenin bütünlüğü ilkesine uygun olarak devlet tarafından sunulan tüm hizmetlerin ülkemizin her yerinde en hızlı ve kaliteli şekilde ve çağdaş standartlarda tüm vatandaşlarımızın erişebilirliğini temin etmek ve buna ilişkin yöntemleri belirlemektir.

14’üncü madde, Anayasa Mahkemesi kararları uyarınca OHAL kapsamında kabul edilen kanunlarda yer alan ilave tedbirler çerçevesinde kişi ve kurumlara yönelik tesis edilen idari işlemlere karşı idari başvuru yolu ve yargı yolu açılmasını öngörmektedir. Bu kapsamda ilgililerin başvuru ve başvurularının sonuçlandırılma süresine ilişkin hususlar hüküm altına alınmakta, ayrıca idarenin tespitine dair ihtilafın Cumhurbaşkanlığınca giderileceği belirtilmektedir.

15’inci madde ise AR-GE ve tasarım merkezleri ile teknoloji geliştirme bölgelerinde yürütülmesi gereken faaliyetlerin bu merkezler veya bölgeler dışında da devamına yönelik sürenin 11 Ekim 2020 tarihinden itibaren bir yıla kadar uzatılmasına imkân sağlamaktadır.

Sayın Başkan, değerli milletvekilleri; Covid-19 salgını nedeniyle büyük yaralar alan dünya ekonomisi gibi, Türkiye ekonomisi de bu süreçten etkilenmiştir. Henüz salgın devam etse de Hükûmetimiz ve devletimiz tarafından ekonomide çarkları döndürmeye ve vatandaşlarımızın hayatını kolaylaştırmaya dönük etkili tedbirler alınmış, kararlar süratle uygulanmıştır. Bu kapsamda esnaf ve sanayicimiz, çiftçimiz, dar gelirlilerimiz ve muhtaçlarımız için nakit desteği, yardım, erteleme ve benzeri birçok uygulama hayata geçirilerek tüm toplum kesimleri rahatlatılmış, eş zamanlı olarak da ekonomide yeniden çarkları döndürmeye dönük kararlı adımlar atılmıştır.

Üretimin ve tedarik zincirinin kesintiye uğramaması, istihdamın korunması ve finansal sistemin sağlıklı işleyişinin sürdürülmesi için eş güdümlü politika adımları devreye konulmuştur. Böylece salgının ekonomiye etkisi en aza indirilmiş, ekonomik faaliyette yılın üçüncü çeyreğinden itibaren hızlı bir toparlanma başlamıştır. Toparlanma eğiliminin güç kazanmasına bağlı olarak ağustos ayıyla birlikte salgın dönemine özgü genişlemeci politikalar kademeli olarak terk edilmeye başlanmış ve yeni dengelenme süreci aşamasına geçilmiştir. Üretim ve ihracat artışı ile istihdam kaybının azalması gibi olumlu gelişmelerle birlikte Ekonomik Güven Endeksi’nin de yükseldiği görülmüştür. Kuşkusuz, salgının etkisinin azaltılmasına ve üretimin desteklenmesine yönelik tedbirlerle istihdam oranı artacak, daha çok işsizimiz iş sahibi olacak, ekonomideki konjonktürel sıkıntılar aşılacak ve vatandaşlarımızın refahı giderek artacaktır. Şüphesiz, bu gelişmelerin dünya ekonomisiyle birlikte Türkiye ekonomisini de etkileyen olumsuzlukların dikkate alınarak analiz ve değerlendirmeye tabi tutulması gerekmektedir. Türkiye’nin verdiği çok cepheli mücadeleyle geçtiği zorlu süreç göz ardı edilmemeli, Covid-19’la birlikte son yıllarda kesafetini artıran iç ve dış gelişmeler ve terörle mücadelenin ekonomik ve sosyal maliyetinin de dikkate alınması zorunlu bulunmaktadır.

Unutulmamalı ki Türkiye, 15 Temmuz hain darbe girişimi ve terör saldırılarıyla birlikte ekonomik kuşatmaya da maruz kalmıştır. Küresel güçlerin öncülüğünde kur ve faiz üzerinden Türkiye ekonomisi ve siyaseti yönlendirilmek istenmiştir. Ancak zamanında alınan tedbirlerle Türkiye bu hesapları bir bir bozmuş, aynı zamanda da etkili bir salgın mücadelesi yürütmüştür.

Özellikle, güçlü ekonomiye sahip bazı ülkelerin ve uluslararası kuruluşların Covid-19’la mücadele yönetimi bakımından gösterdikleri zayıf performans, maske savaşları ve ölümler arasında tercih yapma mecburiyeti dikkate alındığında kimin güçlü ülke olduğu veya gelişmişliğin nasıl ölçülebileceği hususları da tartışmaya açılmıştır. İnsan sağlığına yapılan yatırımların öneminin ortaya çıktığı bu süreçte Türkiye, sağlık altyapısı, sosyal güvenlik sistemi, fiziki ve beşerî kapasitesi, etkili yönetim şekli, sevk ve idare yeteneği, insan merkezli medeniyet tasavvuru ve buna uygun politikalarıyla dünyada bu sürecin öne çıkan ülkelerinden biri olmuştur. Şüphesiz millet ve devlet olarak daha güçlü olabildiğimiz ölçüde önemli sorunlar karşısında dayanıklı bir toplum ve ülke olacak, krizleri dayanışma içerisinde atlatmamız daha kolay hâle gelecektir.

Değerli milletvekilleri, Milliyetçi Hareket Partisi olarak ekonomi politikalarının merkezine insanı koyan, eşitlik, ahlak ve adalet ilkelerini gözeten bir yönetim anlayışıyla toplumsal refahın artırılmasını öngörüyoruz. Millî birlik ve dayanışma ruhuyla ekonomide yerli ve millî diriliş sayesinde Türkiye, bölgesinde süper güç, küresel düzeyde de sözü dinlenen lider ülke seviyesine mutlaka çıkacaktır. Bu doğrultuda, geleceğin güçlü ve lider ülke Türkiyesinin mimarı Cumhur İttifakı 2023, 2053 ve 2071 hedeflerine emin adımlarla yürümektedir. Türkiye’nin güçlenmesi ve bu hedeflere ulaşması kuşkusuz Türkiye Büyük Millet Meclisinin tarihsel gücüne ve Cumhurbaşkanlığı hükûmet sisteminin müessir vasfına bağlıdır. Türkiye’yi gelecek yüzyıllara taşıyacak ana damar Cumhurbaşkanlığı hükûmet sistemi olacaktır.

İnanıyoruz ki görüştüğümüz ve destek verdiğimiz kanun teklifinin yasalaşmasıyla ülkemizin gelişmesine, milletimizin refah ve huzurunun artmasına katkı sağlanmış olacaktır. Bununla birlikte, vatandaşlarımızın ertelenen bazı taleplerine ekonomide sağlanacak iyileşmeye de paralel olarak mutlaka cevap verilmesini gerekli görüyoruz.

Milliyetçi Hareket Partisi mazlumların sesi, mağdurların ümididir. Bu düşüncelerle kanun teklifinin ülkemize ve milletimize hayırlı olmasını diliyorum.

Genel Kurulun siz değerli üyelerini Milliyetçi Hareket Partisi Grubu adına saygıyla selamlıyorum. (MHP ve AK PARTİ sıralarından alkışlar)

BAŞKAN – Teklifin tümü üzerinde söz isteyen Halkların Demokratik Partisi Grubu adına İstanbul Milletvekili Sayın Hakkı Saruhan Oluç.

Buyurun Sayın Oluç. (HDP sıralarından alkışlar)

HDP GRUBU ADINA HAKKI SARUHAN OLUÇ (İstanbul) – Sayın Başkan, sayın milletvekilleri; bugün, Kamu Mali Yönetimi ve Kontrol Kanunu ile Bazı Kanunlarda Değişiklik Yapılması Hakkında Kanun Teklifi'ni konuşuyoruz. Maalesef, bu teklifte de yine bir torba yasa tercih edilmiş ve yine birbiriyle ilgisiz kanun değişikliği teklifleri aynı anda görüşülmüştür. Bu durum, her torba yasada olduğu gibi yasama kalitesini düşüren bir Plan ve Bütçe Komisyonu sürecinin de yaşanmasına neden olmaktadır.

Hep söyledik, bir kez daha söyleyelim: Torba yasa anlayışı bir yandan ilgili yasaların yeterince tartışılmamasına yol açmaktadır, diğer yandan tartışmalı yasaların diğer yasalar arasında âdeta kaybolarak, daha az görüşülerek kabul edilmesi ihtimalini artırmaktadır. Ayrıca, müzakere anlayışına aykırı bir yapıya sahip olması yasaların öngörülebilir, anlaşılabilir ve uzlaşılabilir olmasının önüne geçmesiyle bu yöntem ve anlayışın sürdürülmesinin büyük bir hata olduğunu bir kez daha belirtiyoruz.

Bu torba yasanın içinde de yer alan bazı değişiklikler son derece önemlidir. Bu teklifle, bütçelemede fonksiyonel sınıflandırma ortadan kaldırılmaktadır. Fonksiyonel sınıflandırma bilindiği gibi, kamu faaliyetlerinin türünü göstermekte, faaliyetler ve faaliyetlere yönelik harcamaların zaman serileri boyunca izlenmesi ve uluslararası karşılaştırma imkânı elde edilmesini sağlamaktadır, şimdi bundan vazgeçilecektir.

Hatırlarsak 2003 yılında performans esaslı bütçe sistemine geçilmişti ve performans esaslı bütçe sistemi, 2008 yılından itibaren genel yönetim kapsamındaki kamu idarelerinde uygulanmaya başlanmıştı. Mevcut performans esaslı bütçe sistemi, analitik bütçe sınıflandırmasına göre yapılandırılmaktadır. Önümüzdeki madde teklifleriyle analitik bütçe sınıflandırması usulü terk edilmekte, program bütçe yapısına geçilmek istenmektedir.

Teklif gerekçesinde mevcut kanun doğrultusunda hazırlanan bütçelerin şeffaflık ve hesap verilebilirlik açısından daha etkili kılınması öne sürülse de yapılmak istenen değişikliğin en başta bütçe hakkı, şeffaflık ve hesap verilebilirlik açısından çok sorunlu olduğu apaçık ortadadır. Bugün zaten hesap verilebilirlik, mali saydamlık ortadan kalkmıştır; şeffaflık ise yalnızca partilerin metinlerinde bir süs olarak bulunmaktadır. İktidar, israf, yolsuzluk, talan, rant, liyakatsizlik gibi istikrarlı davranış hâlini alan politikalarıyla bugün yine eskiye dönmüş ve krizden çıkışın yollarını aramaya koyulmuştur.

Dahası, 17 Ekim 2020 tarihinde Meclise sunulması gereken 2021 yılı Merkezi Yönetim Bütçe Kanun Teklifi’nin, Plan ve Bütçe Komisyonunda 6 Ekimde görüşülmesine başlanan bu madde teklifine göre hazırlandığı belirtilmiştir. Bu, vahim bir durumdur aslında. Plan ve Bütçe Komisyonu üyeleri 2021 yılı bütçe teklifinin Komisyonda görüşülmesine günler kala bütçe teklifinin zaten hâlihazırda görüşülen torba yasa doğrultusunda hazır edilmiş olduğunu öğrenmişlerdir. Bu durum, Adalet ve Kalkınma Partisinin torba yasa sistemiyle tahrip ettiği yasama erkine dönük bir başka usulsüzlüktür, aslında siyasi nezaketsizliktir. Özetle, bu yasama yine oldubittiye getirilen bir yasa teklifiyle karşı karşıyadır.

Teklifte birçok sıkıntılı madde vardır, ben sadece 2 tanesi üzerine kısaca değineceğim. Yarın yapacağımız tartışmalarda arkadaşlarımız daha detaylı olarak bu maddeleri değerlendirecekler.

Bütçenin ve dolayısıyla girdi ve çıktıların merkezden yönetilmesi anlayışı, bugün içerisinde bulunduğumuz Cumhurbaşkanlığı hükûmet sisteminin yerel yönetimler adına karar verici konumda olmasına da yol açmaktadır; bu, vahim bir durumdur. “Adalet ve Kalkınma Partisi Genel Başkanı” sıfatını taşıyan bir Cumhurbaşkanı, hazırladığı Cumhurbaşkanlığı Programı’yla yerel yönetimlerin bütçesi üzerinde söz sahibi olmaktadır; bu, demokratik değildir. Bir parti başkanının açıkladığı programa bütün yerel yönetimler uymak zorunda değildir. Bu anlamda, söz konusu sistemin büyük eşitsizliklere, adaletsizliklere ve suistimallere yol açacağı kesindir. Bu durumda antidemokratik ve merkeziyetçi anlayış pekişecek, önemli sorunlar yaratmaya devam edecektir. Bu iktidar otoriter merkeziyetçi bir anlayışla yerel demokrasiyi işlemez hâle getirmektedir; mutlak iktidar anlayışıyla yerel yönetimleri kendisine bağlı, biat eden organlar olarak değerlendirmektedir. Bu anlayışın yerel demokrasiyle, yerel yönetimlerin demokratikleştirilmesiyle zerre kadar alakası yoktur.

Mevcut Kamu Mali Yönetimi ve Kontrol Kanunu’nun halkın bütçe hakkını karşılamayan biçimde; şeffaf, hesap verilebilirliği olmayan, güven telkin etmeyen biçimde yürütüldüğü de ortadadır. Teklifle hem Meclisin yasama yetkisi hem de halkın bütçe hakkı daha da tahrip edilmektedir.

İkinci değinmek istediğim konu: Bu teklife Plan Bütçede eklenen bir maddeyle bu söylediklerimizi haklı çıkaracak bir adım atılmıştır. Hazine borçlanmasını yaklaşık 2 katına çıkaracak değişiklik teklifi âdeta bir dejavu yaşanmasına ve bütçe hakkının açık bir şekilde tahrip edilmesine neden olmuştur. 2020 yılının ilk on ayında 141 milyar Türk lirası açık veren Hazine, 241 milyar Türk lirası borçlanmıştır. Cumhurbaşkanı ve Hazine Bakanının borçlanma sınırını yüzde 5’er artırarak 154 milyar Türk lirası borçlanma yetkisi varken, söz konusu rakam bile 87 milyar Türk lirası aşılmıştır. İlgili değişiklikle iktidar yaklaşık 309 milyar Türk lirası borçlanma istemektedir. Ancak, söz konusu borçlanmanın vade ve ödeme planlarının hangi şartlarda gerçekleşeceği de bilinmemektedir. Örneğin, Hazinenin son olarak 2,5 milyar dolar borçlanması, beş yıllık bir vade ve yüzde 6,5 oranında bir faizle gerçekleşmiştir. Bugün gelişmekte olan ülkelerin yüzde 1 seviyelerinde bir faiz oranına sahip borç bulma imkânları varken söz konusu yüzde 6,5 oranı âdeta bir tefeci faizi konumunu yaratmıştır. Bu örneğe bakarak bile aslında ilgili değişikliğin getireceği faiz yükü ve borcu borçla kapatma anlayışıyla daha fazla borçlanma tercihi ve politikası iflasa gidişin açık bir göstergesidir.

Borçlanma yetkisinin 2 katına çıkarılmasıyla henüz Meclise sunulmamış olan 2021 merkezî yönetim bütçesinin 2021 için öngörülen bütçe açığının 200 milyar Türk lirasının üzerinde olacağı anlaşılmaktadır. Bu durum, iç ve dış siyasette yürütülen güvenlikçi politikalar ve savaş politikalarına bağlı olarak gerçekleşen güvenlik ve silahlanma harcamalarından, ahbap çavuş düzeninden, nepotizmden bir an önce vazgeçilmesi gerektiğini ayan beyan göstermektedir. Aksi durumda, tercih edilen politikalarla borçlanma ve açık rakamları artmaya devam edecektir ve siyasi tercihlerin ekonomiyi belirlediği bir düzlemden çıkmamanın ısrarıyla Türkiye şu anda tahmin edilemez bir dibi görme riskiyle karşı karşıya bulunmaktadır.

Ülkeyi daha fazla borçlanmaya ve yüksek bütçe açığı vermeye götüren süreçlerin yaşanması daha fazla kabul edilemez. Bu yanlış programları sürdürme kararlılığı daha büyük sıkıntıların yaşanmasına, ekonomik ve sosyal krizin derinleşmesine, ülkenin kaynaklarının çarçur edilmesine ve ülke halklarının mali ve siyasi bedeller ödemesine neden olacaktır.

Ekonomideki göstergeler vahimdir; bunu her gün söylüyoruz, söylemeye devam edeceğiz. Her yerde alarm zilleri çalıyor. Bakın, döviz kuru her gün yeni bir tarihî rekor kırıyor. Hazine ve Maliye Bakanı “Dolarla ne işiniz var?” diyor ama halkla alay ediyor aslında. “Maaşınızı dolarla mı alıyorsunuz?” derken “Maaşlar dolarla alınsa zaten kimse sorun yaşamıyor olurdu.” cevabını duymak istiyor. Aradan zaman geçmeden aynı Kabineden Ticaret Bakanı “Bebek mamalarının fiyatlarının yükselmesinin nedeni kur.” diyor. İşte, olay bu.

Kur neden önemli, aslında Türkiye halkları bunu çok iyi biliyor. Ekmeğin ham maddesi buğday ithal ediliyor dolarla. Elbisenin ham maddesi pamuk ithal ediliyor dolarla. Tencerede kaynayan mercimek, nohut, fasulye ithal ediliyor dolarla. Elektronik cihazlar, teknoloji ithal ediliyor dolarla. Dolar her keseyi, her evi yakıyor aslında. Elektrik ithal ediliyor, doğal gaz ithal ediliyor, petrol ve ürünleri ithal ediliyor. Yani, kurun yükselmesi demek, hayat pahalılığı demek. Bu gerçekler Türkiye'nin, aslında 1950’lilerden bu yana herkesin bildiği, toplumun çok iyi bildiği bir gerçek ama ne yazık ki Hazine ve Maliye Bakanı bunun farkında değilmiş gibi davranıyor.

Türkiye ekonomisindeki krizin her gün derinleşmesini engellemek için Katar ve Kuveyt’e günübirlik sıcak para bulma ziyaretlerinin ekonomideki kara deliği kapatacağını düşünmeniz gerçekten büyük bir hayal. Bu yönetimle ve bu yönetim anlayışıyla bu kara deliği kapatamayacaksınız. Doları bastırmak için 120 milyar doları aslında tükettiniz, buharlaştırdınız bir tür. Ve bu ülkenin kaynaklarını heba ettiniz ama beş gün önce dolar 7,94’ü gördü, euro 9,34’le bir kez daha zirveye ulaştı. İşte, bu iniş çıkışlar aslında bu ekonomi politikalarının yanlışlarını bir kez daha gösteriyor.

Bu arada, bünyesinde kamu bankaları dâhil 20 kamu şirketini bulunduran Türkiye Varlık Fonunun net kârı da bir önceki yıla göre yüzde 48 düşüyor, Fonun finans sektörü dışı toplam borcu da geçen yıl yüzde 46 artışa uğruyor. Yani doları durduramadığınız gibi Varlık Fonunu da batırıyorsunuz.

Enflasyon verileri de içler acısı. Aslında her gün bunu da konuşuyoruz. Tüketici Fiyat Endeksi’ni TÜİK açıklıyor; hormonlu, çarpıtılmış veriler. Buna rağmen, yüzde 11,75 artıştan söz ediliyor ama TÜİK’e göre baktığımız da soğanın kilosu 1,98 lira diyor, salçanın kilosu 10,31 lira diyor. Biz de soruyoruz aslında: TÜİK Başkanı bu alışverişi nereden yapıyor? Söylerse herkesin oraya koşturacağını hepimiz biliyoruz çünkü gerçekler böyle değil. Herkes, Türkiye’de yaşayan herkes, çarşıya pazara giden herkes biliyor ki -tüketici de biliyor, o malları tezgâhlarda satanlarda biliyor ki- bugün gerçek hayat pahalılığı yüzde 30 ile 40 arasında değişiyor. Bunu evde yaşayanlara da sorarsanız, her gün filesini pazarda doldurmaya çalışanlara da sorarsanız, hatta çocuklara da sorarsanız size açıklarlar.

Peki, enflasyon ve hayat pahalılığıyla iş bitiyor mu? Yok, hayır. Bakıyoruz, işsizlik de rekor üzerine rekor kırıyor. Türkiye’de gerçekten çok ilginç bir şey yaşandı. TÜİK verilerini açıkladı ve dedi ki: “İşsizlik oranı 0,5 puanlık bir azalışla yüzde 13,4 seviyesinde gerçekleşti.” Ama aynı TÜİK dedi ki: “İstihdam edilenlerin sayısı da bir önceki yılın aynı dönemine göre 1 milyon 254 bin kişi azalarak istihdam oranı 2,9 puan azaldı.” TÜİK’in açıklamasına göre hem istihdam azaldı hem işsizlik azaldı yani dünya tarihinde bu kadar aleni ve berbat bir çarpıtma gerçekten ilk defa görüldü. İşsizlik değil, istihdam düşüyor. İşsizlik tırmanıyor, gerçek bu. Bugün Türkiye’de en az 9,8 milyon insan işsiz. Geniş tanımlı işsizlik oranı en az yüzde 27’lerde dolaşıyor, gerçek bu. İnsanlar işsiz ve iş bulma umudunu da yitirmiş durumda. Ne eğitimde ne de istihdamda olanların oranı bir önceki yılın aynı dönemine göre artmış ve yüzde 30’lara yaklaşmış vaziyette. Bu insanların çoğu genç ve üniversite mezunu. Siz bu ülkede gençlerin umudunu yok ederek aynı zamanda ülkenin geleceğini de yok ediyorsunuz ama iktidar kibrinizden ötürü burnunuzun ötesini göremiyorsunuz. Genç işsizliği almış başını gidiyor, her 3 gençten 1’i işsiz ve borçlu aynı zamanda. İstihdam oranının azalıp işsizliğin de azaldığı herhâlde dünyadaki tek ülke Türkiye olmuş oldu.

Şimdi, halkın borçlanması da artıyor ama aynı zamanda. Halkın borçlanma oranı korkunç bir düzeye çıkmış vaziyette. Geçen yılın ağustos ayında 409 milyar lira olan tüketici kredisi borçluluğu bu yılın ağustos ayında 657 milyar liraya çıkmış vaziyette; yüzde 60 artış var, korkutucu bir düzey. Halk borçlanıyor, esnaf kepenk kapatıyor. 1 Ocak ile 31 Ağustos arası dönemde 160 bin esnaf kepenk kapatmış vaziyette. İşte, bu iktidarın yanlış ekonomi politikalarının sonucu bu gerçekleşiyor. Son beş yılda 3,4 milyon yurttaşa icra takibi başlatılmış, halkın durumu bu.

Kamu borcunun millî gelire oranı da giderek yükseliyor, kamunun batışıyla ilgili alarm zilleri çalıyor, siz farkında değilsiniz. Merkezî yönetim borcunun millî gelire oranı 2019’da yüzde 30,8’di, 2020 Ağustosunda bu oran yüzde 40,4’e yükseldi. Şimdi, faiz lobisinin en sevdiği iktidar artık Adalet ve Kalkınma Partisi iktidarı olmuş vaziyette. Hani sıklıkla sözünü ettiğiniz, o faiz lobisiyle mücadeleye rağmen ödeyeceğiniz faiz rakamı artıyor. Bakın, Hazine ve Maliye Bakanlığı, Strateji ve Bütçe Başkanlığı tarafından hazırlanan 2021, 2022, 2023 yıllarını kapsayan orta vadeli mali plana göre devletin faiz giderleri için üç yılda ödeyeceği toplam tutar 600 milyar Türk lirasını geçecek. 11 bakanlığın üç yıllık tavan ödeneğinden daha fazla bir tutara denk düşüyor bu. Ekonominin pik falan yaptığı yok, dibe doğru gidiyor ve çok açık bir şekilde halkımız her gün fakirleşiyor.

Şimdi, bu koşullarda on beş gün önce Hazine ve Maliye Bakanı 2021-2023 yıllarına ait “Yeni Ekonomi Programı” başlığıyla bir metni paylaştı kamuoyuyla. Açıklamanın daha “PowerPoint” sayfaları bitmeden bu ekonomik programın hedefleri tuzla buz oldu, dolar kuru tahminleri çöktü. Şimdi, bu ekonomik programa, beklentilere ve gerçekleştirilenlere baktığımızda, bir önceki Yeni Ekonomik Program ile bu Yeni Ekonomik Programı karşılaştırdığımızda gerçekten son derece sorunlu bir durumun ortada olduğunu görüyoruz. Enflasyon oranları tutmamış, revize edilmiş; kamu maliyesiyle ilgili tasarruf hedefleri tutturulamamış, revize edilmiş; merkezî yönetim bütçe açığının gayrisafi yurt için hasılaya oranı tutturulamamış, revize edilmiş; merkezî yönetim faiz dışı dengesinin gayrisafi millî hasılaya oranı tutturulamamış, revize edilmiş; genel devlet açığının gayrisafi yurt içi hasılaya oranı tutturulamamış, revize edilmiş; kamu kesimi borçlanma gereğinin gayrisafi millî hasılaya oranı tutturulamamış, revize edilmiş; bir önceki Yeni Ekonomik Programda genel yönetim borç stokunun gayrisafi yurt içi hasılaya oranı tutturulamamış, revize edilmiş; büyüme ve istihdam hedefleri tutturulamamış, revize edilmiş; cari işlemler dengesi tutturulamamış, revize edilmiş. Anlatmakla bitmez, gerçekten bitmez. Hadi Hazine ve Maliye Bakanı bu konuda yeterli bilgiye ve donanıma sahip değil diyelim, peki bürokratlar? Ya, bu nasıl bir öngörü? Öngörüsüzlüğün dik âlâsı, aslında bütün beklentiler çökmüş bir önceki Yeni Ekonomik Program’la. Şimdi açıklanan Yeni Ekonomik Program’ın öngörüleri de -on beş gün geçmiş- önemli ölçüde çökmüş vaziyette.

Esas olan ne? Esas olan 24 Hazirandan bu yana işsizlik, enflasyon, altın, kur gibi bütün verilerde ve bütün makro ekonomik dengelerde muazzam bir olumsuzluğa gidiş var yani “Cumhurbaşkanlığı hükûmet sistemi” adlı ucube başladığı andan itibaren ekonomide büyük bir çöküş yaşanmış. Bakanın dediğinin aksine V tipi toparlanma değil, baş aşağı bir yere iniş söz konusudur. Bu öngörüsüzlüğü görünce liyakatsizlik ve nepotizmle yozlaştırılan kamu bürokrasisinin performans esaslı bütçeleme programını uygulaması deveye hendek atlatmakla eş değer durumda olacaktır. Yeni Ekonomi Programı’nın son açıklandığı hâliyle ve çökmüş olan verileriyle bunun çok net olarak işaretini görmek mümkündür.

İşte, aslında bu program, geçtiğimiz dönem boyunca sermaye çıkışlarını da serbest piyasa kavramlarıyla açıklamaya kalkıyor, hâlbuki öyle değil gerçek. Türkiye’deki totaliter yönetim ve mutlak iktidar anlayışı, aslında hukuki güvencenin, hukukun üstünlüğünün lağvedilmesi, kurum ve kuralların işlemez hâle getirilmesi gibi başat sebeplere dair tek cümle bile kurulmamış bu Yeni Ekonomik Program’da. Bu cümleyi siz kurmuyorsunuz ama Avrupa Birliği kuruyor, Avrupa Birliği Komisyonu her yıl açıkladığı ilerleme raporunda -ki bu sene Türkiye için açıklanmış olan program açık bir şekilde gerileme programı olarak ortaya çıktı- kuruyor ve Avrupa Birliği Komisyonu açıkladığı gerileme raporunda “Gerekli reformlar, demokrasi, temel haklar, hukukun üstünlüğü, yargı bağımsızlığı, ifade ve basın özgürlüğü gibi alanlarda Türkiye sürekli geri adım atıyor.” diyor. İşte, siz bunu görmüyorsunuz, bunu anlamıyorsunuz. Ekonomideki bu gidiş, sizin aslında demokraside yarattığınız büyük bir felaketle, ortaya koymuş olduğunuz “Cumhurbaşkanlığı hükûmet sistemi” adı altındaki ucubeyle, kuvvetler ayrılığını ortadan kaldırmanızla, hukukun üstünlüğünü yok etmenizle, hukuk devletini yok etmenizle ilgilidir.

Avrupa Birliği Komisyonu bu raporunu yazmaya devam ediyor ve diyor ki: “OHAL bitti ama demokrasi ve temel haklar ciddi şekilde etkilenmeyi sürdürüyor.” Bu rapor “Tüm yetkiler tek kişide başkanlık düzeyinde toplanıyor, bunun demokrasiyle alakası yok.” diyor. Bu rapor “Demokratik seçimlerle belirlenen 47 HDP’li belediye başkanının yerine kayyum atanması, yerel seçimlerdeki demokratik süreçleri sorgular hâle getirmiştir.” diyor. “Yerel demokrasiyi ortadan kaldırmıştır.” diyor. Yani Avrupa Birliği Komisyonu, aslında hazırlamış olduğu gerileme raporunda Türkiye'nin, Türkiye’deki iktidarın Türkiye’yi ne hâle getirdiğini bir kez daha vurgulamış oluyor, işkence ve kötü muameleden söz ediyor, ifade özgürlüğü anlamındaki gerilemelerden söz ediyor.

Şimdi tekrar söyleyelim: Ekonomik göstergelerdeki, Türkiye’deki ekonomik ve sosyal krizin 2 tane ana nedeni var. Bunlardan birincisi: Cumhurbaşkanlığı hükûmet sistemine geçilmesi ve Türkiye’deki bütün demokratik işleyişlerin yerle bir edilmesidir, yani kuvvetler ayrılığının ortadan kaldırılmasıdır, hukukun üstünlüğünün yok sayılmasıdır, yasamanın ve yargının yürütmenin tahakkümü ve baskısı altına girmiş olmasıdır. Birincisi budur, baş aşağı gidişin temel nedenleri budur. İkincisi de: İktidarını korumak için, iktidarın bekasını sağlamak için Adalet ve Kalkınma Partisinin Kürt sorununda girdiği çözümsüzlük politikası, güvenlikçi politikalar ve dışarıda savaş, çatışma ve gerginlik politikalarıyla bu süreci yürütmeye devam etmesidir.

Bu gerçekler ortadadır ve ekonomiyi bu anlayışla yönetemediğiniz de güven veremediğiniz de ortadadır.

(Mikrofon otomatik cihaz tarafından kapatıldı)

BAŞKAN – Sayın Oluç, toparlayalım lütfen.

HAKKI SARUHAN OLUÇ (Devamla) – Toparlıyorum Sayın Başkan.

Şimdi, bir de Adalet ve Kalkınma Partisi Genel Başkanı çıkıp diyor ki: “Mümin, yoklukta sabredendir.” Tamam, yoklukta sabretmek gerekir, bu toprakların öğretilerinden biridir ama yönetenler sarayda lüks ve şatafat içinde, israf içinde yaşıyor; yönetilenler ise sabır taşına dönmüş vaziyette. Eğer sabırdan söz edeceksek biz, gelin hep birlikte sabredelim, gelin mal varlıklarınızı, zenginliklerinizi halkla paylaşın diyoruz ve hep birlikte zorlukta sabredeceksek o zaman bunun bir anlamı olur diyoruz. Eşitsizliğe, yoksulluğa karşı bu iktidar bu anlayışla çözüm üretemeyecek; çok açık bir şekilde ortadadır ve bu anlayışla da getirilmiş olan bu kanun teklifine muhalefetimizi yapacağımızı bir kez daha ifade ediyoruz.

Teşekkür ediyorum. (HDP sıralarından alkışlar)

BAŞKAN – Teklifin tümü üzerinde söz isteyen, Cumhuriyet Halk Partisi Grubu adına Ankara Milletvekili Sayın Bülent Kuşoğlu.

Buyurun Sayın Kuşoğlu. (CHP sıralarından alkışlar)

CHP GRUBU ADINA BÜLENT KUŞOĞLU (Ankara) – Sayın Başkan, değerli milletvekilleri; hepinizi saygıyla selamlıyorum.

Sıra sayısı 228 olan Kamu Mali Yönetimi ve Kontrol Kanunu ile Bazı Kanunlarda Değişiklik Yapılması Hakkında Kanun Teklifi üzerinde söz aldım. Tekrar hepinizi saygıyla selamlıyorum.

Değerli arkadaşlar, bugün Ankara’nın başkent olmasının 97’nci yıl dönümü. Ankara’nın başkent olması demek, Anadolu’nun yönetime katılması demek, Anadolu’nun, yüzlerce yıldır İstanbul tarafından yönetilen Anadolu’nun yönetime katılması, kendisini yönetmesi demek, yönetimi ele alması demekti; diğer taraftan, Anadolu’nun gelişmesi ve kalkınması demek. Ankara’nın başkent olması Anadolu’nun kalkınması demek. Gerçi son yıllarda yatırımların çoğu maalesef İstanbul’a ve Marmara Bölgesi’ne yapılıyor, kamu-özel iş birliği projelerini de hesaplarsak yarıdan fazlası o taraflara yapılıyor, maalesef Anadolu ihmal ediliyor, Ankara ihmal ediliyor. Böyle bir durum da var. Bu 97’nci yılı kutluyorum ama bunu da hatırlatmak hepimizin görevidir diye düşünüyorum.

Yeni yasama yılımız da hayırlı olsun. Ben yeni yasama yılımızda ilk defa kürsüye çıkıyorum, hayırlı uğurlu olmasını diliyorum yasama yılımızın. Değerli arkadaşlar, hayırlı olmasını diliyorum ama yeni yasama usulleriyle ilgili büyük sıkıntılar olduğunu biliyorum, sizler de biliyorsunuz. Bu Cumhurbaşkanlığı hükûmet sistemine geçtiğimizden beri yasa yapma tekniği tamamen bir garabet hâline geldi. Ben hafta sonu İstanbul’daydım, bir sendikanın genel kuruluna katıldım, TOLEYİS sendikasının genel kuruluna katıldım. Maalesef sendikaların, sivil toplum kuruluşlarının, meslek kuruluşlarının Türkiye Büyük Millet Meclisinden, Parlamentodan, millet iradesinin tecelli etmesi gerektiği bu yerden bir beklentileri yok. Nasıl olsun? Ben de onlara anlattım, nasıl olsun? Şimdi düşünebiliyor musunuz, bir sivil toplum kuruluşunun toplantısına katılıyorsunuz, vatandaşın olduğu bir yerde toplantıya katılıyorsunuz, size sorunlarını anlatıyorlar, sıkıntılarını anlatıyorlar; o sorunları, sıkıntıları, bir milletvekili olarak sizin alıp bu tarafta, Mecliste, arkadaşlarınıza ve yürütme erkine aktarmanız lazım. Yürütme erkinin yani özellikle bakanların bizi dinleyip kanun yapılması sırasında ya da kanun yapılması değil de denetlenmesi sırasında bizim verdiğimiz notları dikkate alması lazım. Kanun yapılırken de hep beraber tartışmamız, görüşmemiz lazım ama yürütme erki, yeni Anayasa’ya göre, Cumhurbaşkanlığı hükûmet sistemine göre Meclise gelmiyor ki, bakanlar gelmiyor ki konuşalım, görüşelim, tartışalım. Yok böyle bir şey. Yani bir Parlamentodan beklenen en önemli husus yürütme erki ile yasama erkinin bir araya gelmesi, kanun yapması, yasa yapması ve yasama organının yürütme erkini denetlemesi; 2 tane fonksiyon. Bunu yapabilecek durumda değil Parlamentomuz, Türkiye Büyük Millet Meclisi yeni dönemde bunu yapabilecek durumda değil. Gerçekten bunu utanarak anlatıyorum. Bunları anlattım ben de sendikanın genel kurulunda: “Sizden aldığımız bilgileri aktaracağımız bir bakan yok Mecliste.” Bakanlar sadece bütçe yapmak için geliyorlar, bütçe sırasında; başka hiçbir şekilde Mecliste yoklar -ne denetim için ne kanun yapmak için- aktarma imkânı da yok.

Şimdi, bütün dünyada kanunlar yürütme erkinin, yönetenlerin ihtiyaç belirlemesiyle söz konusu olur. İhtiyacı onlar belirlerler, Parlamento da yasa yapar ama bizim güçler ayrılığı ilkesi varmış, nasıl bir anlayış varsa, yürütme erki Parlamentoya gelemiyor, böyle bir irtibatımız yok dolayısıyla ve yasa yapamıyoruz. Yani böyle bir yasama usulü olmaz. Geçtiğimiz iki yıl içerisinde de Cumhurbaşkanlığı hükûmet sistemiyle maalesef çok çok başarısız yasalar yaptık. Gerektiği kadar anlatamadık, denetim hemen hemen hiç yapamadık. Dediğim gibi, bakanlar gelemiyorlar, geldiklerinde de sadece bütçe için geliyorlar, sadece bütçe için yılda bir kere geliyorlar, o kadar. Onun dışında yok.

Şu da var: Ha, gelseler ne olacak? Gelseler bakanlar siyasi iradeye sahipler mi? Seçimle gelmedikleri için siyasi iradeye de sahip değiller. Anayasa bu dönem şöyle diyor… Geçmişte diyordu ki Anayasa: Bakanlar başında bulundukları bakanlıkların iş ve işlemlerinden sorumludurlar, yetkilidirler yani aynı zamanda. Artık öyle bir yetkileri yok, bakanların öyle bir yetkisi yok. Yürütme erki tek bir kişiden oluşuyor, sadece Cumhurbaşkanı seçimle gelmiş, sadece seçimle gelen tek bir kişi yürütme erkinde, Cumhurbaşkanı. Bakanlar aslında genel sekreter pozisyonunda, eski müsteşarların yetkisi yok onlarda, hiçbir şekilde sorumlulukları da yok. Zaten Meclise karşı da sorumlu değiller, Türkiye Büyük Millet Meclisine de sorumlu değiller, halka karşı da sorumlulukları yok, sadece Cumhurbaşkanına sorumlular. Dolayısıyla buraya da hesap vermiyorlar. Bütçe için de güven oylaması yapmıyoruz. Böyle anormal bir sistem. Ondan sonra da gidiyoruz sivil toplum kuruluşlarına, halka, halkın derdini dinleyeceğiz, aktaracağız burada yürütme erkine, ona göre kanun yapacağız ya da yolsuzlukları soruşturacağız. Yok böyle bir ortam maalesef. Böyle bir yasama ve denetim yapan dünyada başka bir parlamento yok. Bu Parlamento gibi, bu kadar yetkisiz olan, işlevi olmayan başka bir parlamento yok arkadaşlar. Ankara ve İstanbul Büyükşehir Meclisleri şu anda halkı daha fazla cezbediyor, oraları izlemek; orada daha iyi sonuçlar alınıyor, daha realist, daha gerçekçi tartışmalar yapılıyor orada. Buradan daha iyi durumda Ankara ve İstanbul Büyükşehir ya da diğer büyükşehirlerin meclisleri. Ne kadar izleniyor biliyorsunuz, internet üzerinden yayın yapıyorlar. Bizim, yayın yapılması da yasak, buradaki bütün faaliyetler, konuşmalar neredeyse gizlenmeye çalışılıyor, komisyonlarda öyle. Yaptığımız işin de bir anlamı yok, sonucu yok. Böyle bir Parlamento ve yasama süreci olmaz.

Şimdi, bütün bunlar böyleyken değerli arkadaşlar, Meclisin açıldığı gün, 1 Ekimde bir yasa teklifi geldi değerli arkadaşlarımızdan, 19 milletvekili arkadaşımızın bir yasa teklifi geldi. Çok üzüldüm çünkü önemli bazı değişiklikler var, önemli konular içeriyor ama normalde, hani bir kriz dönemi yaşıyoruz, ekonomik kriz dönemi yaşıyoruz, Meclise gelen ilk yasa teklifinin vatandaşın sıkıntılarıyla ilgili, ekonomik krizle ilgili olması gerekir değil mi? Öyle bir şey yok. Maddeler arasında, ekonomik krizin derlenip toparlanmasına, çözüme ilişkin hiçbir şey yok; vatandaşın derdiyle, sorunuyla ilgili hiçbir şey yok; acil, birinci gün gelen teklifte hiçbir şey yok. Ama şöyle bir şey var: Tam tersi olması gerekirken, mali saydamlığın artması gerekirken, mali bilgileri, rakamları yok etmeye yönelik bir teklif getirilmiş.

Şimdi, değerli arkadaşlar 5018 sayılı Kamu Malî Yönetimi ve Kontrol Kanunu 2003 yılında çıktı. Kamu Malî Yönetimi ve Kontrol Kanunu, bizim kamu mali mevzuatının anayasasıdır. Ona göre, bütün genel bütçeli kuruluşlar, özel bütçeli kuruluşlar, denetleme ve düzenleme kuruluşları, mahallî idareler, belediyeler ve sosyal güvenlik kuruluşları buna tabidir, buna tabi olarak mali mevzuatlarını uygularlar. Çok önemlidir, anayasa gibidir, bunların anayasasıdır. 1927’de çıkan bir kanun söz konusuydu, Muhasebei Umumiye Kanunu -1050 sayılı- meşhur bir kanun, 1927’de çıktı, 2003’e kadar o uygulandı. Çok önemlidir mali mevzuat. Ondan sonra, bilgisayarlı, daha modern, çağdaş bir sisteme geçtik; 5018 geldi. Onu daha tam oturtmadan, tam oturmamıştı çünkü mesela performans esaslı bütçe var, performans esaslı bütçeyle ilgili olarak Sayıştay raporlarında önemli ölçüde tenkitler var. Kamu kurumlarının yarısı uygulayamıyor performans esaslı bütçeyi; sıkıntılar var, uygulayamıyorlar. Şimdi, burada getirilen bir düzenlemeyle, efendim, biz performans esaslı program bütçeye geçiyormuşuz. Ya “performans esaslı program bütçe” nedir? Hocalara soruyorsunuz, ya biz bilemedik diye akademisyenlere soruyorsunuz, “Yok böyle bir şey.” diyorlar yani “performans esaslı program bütçe” diye bir şey yok ama bakın, burada getirilmiş. Bu tamamen uydurma bir şey yani literatürde bile olmayan bir tip bu.

Şimdi, dünyada da bütçelerle ilgili olarak farklı sınıflandırmalar vardır. Bütün dünyada bütçeler birbirine benzesin diye bir sınıflandırma var, kategorize edilmiş, “COFOG” ya da “ESA 2010” diye yeni sistemler var, bunlara göre düzenleniyor. Bakıyorsunuz “performans esaslı program bütçe” diye bir bütçe çeşidi yok. Bu, tamamen, kafaları karıştırmak için getirilmiş, adı böyle konulmuş bir şey. Ne olduğunu anlamak mümkün değil. Sonra da şöyle bir şey var değerli arkadaşlar: Şimdi, bütçe deyince bir tek rakamdan bahsetmiyoruz. Mesela Millî Eğitim Bakanlığı bütçesi ne kadar? 200 milyar lira olsun. Millî Eğitim Bakanlığının genel müdürlüklerini alt alta yazarsanız kurumlar bazında 200 milyar lirayı tutması lazım bütçesinin. Kurumlar bazında, ilköğretim genel müdürlüğü, Ortaöğretim Genel Müdürlüğü, özel okullar genel müdürlüğü falan toplam 200 milyar. Bu, kurumsal bazda bir sınıflandırmadır ama kurumsal bazda Millî Eğitim Bakanlığının bütçesi size çok şey ifade etmeyebilir. Bir de bunu ekonomik bazda görmek lazım yani ekonomik bazda derken ne kadar yatırım var Millî Eğitim Bakanlığı bütçesinde, ne kadar cari harcama var, ne kadar transfer harcaması var, ne kadar personel harcaması var? Bunları görmek için de bir ekonomik sınıflandırma yapılır. Burada da Millî Eğitim Bakanlığının bütçesindeki ekonomik rakamları görürsünüz. Biraz önce söylediğim, yatırım, transfer ve cari harcama vesaire. Bu da onları gösterir.

Onun haricinde finansal sınıflandırma vardır, o da kaynağın ne olduğunu gösterir; oradaki harcamalar genel bütçeden mi, fonlardan mı geliyor, kendi gelirleri mi var, özel gelirleri, bunları gösterir.

Bir de çok önemlidir, fonksiyonel sınıflandırma var. Fonksiyonel sınıflandırma da kamu harcamalarının niteliğini gösterir, birbirleriyle kıyaslanmasına imkân verir, başka ülkelerle de kıyaslanmasına imkân verir. Şimdi, Millî Eğitim Bakanlığının bütçesi 200 milyar deyince bu sadece Türkiye'deki millî eğitime ayrılan, eğitime ayrılan harcamayı göstermez çünkü onun dışında da başka kurumlar vardır eğitim harcaması yapan; mesela YÖK vardır, mesela Diyanet İşlerinde eğitim harcaması yapılıyordur, mesela TÜBİTAK’ta eğitim harcaması yapılıyordur, onları da bunlara dâhil etmek gerekir eğitim harcaması olarak. Bu, fonksiyonel sınıflandırmadır yani Türkiye’deki analitik bütçe tekniğine göre 4 tür sınıflandırma vardır, bütçe rakamlarını bu 4 sınıflandırmayla da görmek, analiz etmek mümkündür. Bu şekilde gördüğünüz zaman da karşılaştırma imkânı söz konusu olur, hem geçmiş yıllara göre karşılaştırırsınız hem başka ülkelere göre hem de bütçenin kendi içerisinde karşılaştırılması mümkün olur, analiz edilmesi mümkün olur. Bu çok önemli bir konu.

Şimdi, fonksiyonel sınıflandırma kaldırılarak iş karmaşık hâle getiriliyor. Neden getiriliyor? Çünkü şehir hastaneleriyle ilgili harcamalar, yol, köprü geçişleriyle ilgili harcamalar, bilmem hangi kurumun harcaması kamuoyunda konuşuluyor, iktidarı rahatsız ediyor. Şimdi, böyle bir şeyi teklif etmek, buraya getirmek bile… Ya ben bunu düşünemiyorum inanın, inanın düşünemiyorum, iktidarın böyle bir şey yapmasını akıl almıyor. Değerli arkadaşları tenzih ederim, onların bildiği bir konu muhakkak ki değil, böyle bir niyetleri de yoktur. Bu, iktidardan gelen, çok açık bir şekilde kanun tasarısı olması gereken bir düzenleme ama iyi niyetli değil maalesef. Tam tersine, ülkelerin bütçeleri şeffaf olur, mali saydamlık sağlanır. Mali saydamlık sağlandığı zaman bütçe hakkı yerine gelmiş olur. Bütçe hakkının ne kadar önemli olduğunu biliyorsunuz. Bütçe hakkı yoksa demokrasi yoktur. Bütçe hakkı yoksa demokrasi yoktur. İnanın biz burada demokrasiyi yok ediyoruz, demokrasiyi yok ediyoruz, bu kadar önemli bir konu bu. Böyle bir yasama tekniğiyle sonuç olarak bu noktaya geliyorsak, bizim o büyükşehir meclislerinden daha iyi bir Meclis olduğumuzu söylemeye de hakkımız yok maalesef, maalesef.

Değerli arkadaşlar, teklif içerisinde -biraz sonra maddelere geçildiğinde göreceğiz- önemli maddeler de var. Bir iki maddeyi de destekliyoruz. Daha iyi tartışma imkânı olsaydı daha iyi bir düzenleme de yapardık. Ama bunlar arasında 4749 sayılı Kamu Finansmanı ve Borç Yönetiminin Düzenlenmesi Hakkında Kanun var. Orada çok küçük bir düzenlemeyle şu yapılmış, bakın, 12’nci madde: “5 inci maddede düzenlenen net borç kullanımı tutarı 2020 için 1/1/2020 tarihinden geçerli olmak üzere, Bakan ve Cumhurbaşkanı tarafından artırılan net borç kullanım tutarının iki katı olarak uygulanır.” Şimdi, bu, bir cümlelik bir kanun maddesi. Bu, aslında, bir bütçe içeriyor. 140 milyar lira olan 2020 yılındaki borçlanma ve bütçe açığını, 308 milyara çıkarıyor.

Değerli arkadaşlar, burası Türkiye Büyük Millet Meclisiyse, burası milletin iradesinin tecelli ettiği yer ise söyler misiniz bana neden 140 milyarlık borçlanma yetkisi 308 milyara çıkıyor, neden, bilen var mı? (CHP sıralarından alkışlar) Merak etmemiz gerekmez mi milletvekilleri olarak, neden bunu yapamadılar? Bütçe neden 140 milyar açık veriyorken, bu kadar açık veriyor, bu kadar borçlanma ihtiyacı içerisinde? Bütçe diye bir kanun varsa, bütçe kanunu varsa, bu kadar önemliyse, buraya gelip de bütçeyi sunanların bilgi vermesi lazım, şu şu sebeplerle bunu yapamadık, gerçekleşmedi, biz ek bütçe istiyoruz demeleri lazım. “Efendim, bu olmuş, geçen yıl da bunu yapmışız, Anayasa Mahkemesi de uygun görmüş.” Uygun görebilir, bu, kanunlara uygun olabilir ama bu etik değil. Bir Meclissek, millet iradesi burada tecelli ediyorsa gelip burada bilgi verilmesi gerekirdi. Bu Meclise saygı duyuluyorsa, bu millete saygı duyuluyorsa bunun yapılması gerekirdi. Ne demek kanuna uygun? Sen bu kadar artış yapacaksın, 140’tan 308’e çıkaracaksın borcunu, bütçe açığını ama bilgi vermeyeceksin, bu kadarlık kısa bir kanunla geçiştireceksin. Böyle bir demokrasi olmaz ve bu, buradaki milletvekillerine ve bu millete gerçekten saygı göstermek demek değildir. Saygısızlıktır demek de istemiyorum, olumsuz da konuşmak istemiyorum ama maalesef böyle, değerli arkadaşlar.

Değerli arkadaşlar, baştan, görüşmelere geçmeden önce de bazı konularda Anayasa’ya aykırılık olduğunu anlattık, bunlar muhalefet şerhimizde ayrıntılı olarak da yer alıyor ama şimdi, Cumhurbaşkanlığı raportörlüğü madem kanun olarak getiriliyor, kadroların ne kadar olduğu, görev ve yetkisi vesairesi hiçbir şey yok; bunlar Cumhurbaşkanı tarafından düzenlenecek. E, peki, buraya geldiğine göre, Meclise geldiğine göre, kaç kadro istendiği, kadro ihdası, görev ve yetkileri neden Meclis tarafından yapılmıyor? Yarısı burada yapılacak, yarısı Cumhurbaşkanlığında yapılacak. Böyle bir yasama usulü olur mu arkadaşlar, olur mu böyle bir yasama usulü? Bir kanunun yarısını burada yap, yarısını o tarafta yap; böyle bir şey olamaz.

(Mikrofon otomatik cihaz tarafından kapatıldı)

BAŞKAN - Toparlayalım lütfen.

BÜLENT KUŞOĞLU (Devamla) – Teşekkür ederim Sayın Başkan.

Zaten dünyada yasamanın yetkisini bölüştüğü başka hiçbir parlamento yok. Yani Cumhurbaşkanına ya da ülkelerini yöneten krallara yasama yetkisi veren başka bir ülke yok, başka bir parlamento yok. Ama bir kanunu da “Yarısı Meclis tarafından yapılacak, yarısı Cumhurbaşkanlığı tarafından yapılacak.” diye getirmek de dünyada görülmüş değildir herhâlde. Kanun yapıcıların, hukukçuların Türkiye örneğini, bu Cumhurbaşkanlığı hükûmet sistemi örneğini herhâlde özel olarak incelemeleri gerekir.

Değerli arkadaşlarım, yeni yasama yılımız hayırlı olsun diyorum tekrar, hepinize saygılar sunuyorum. (CHP ve İYİ PARTİ sıralarından alkışlar)

BAŞKAN – Birleşime on dakika ara veriyorum.

Kapanma Saati: 22.27

YEDİNCİ OTURUM

Açılma Saati: 22.39

BAŞKAN: Başkan Vekili Haydar AKAR

KÂTİP ÜYELER: İshak GAZEL (Kütahya), Emine Sare AYDIN (İstanbul)

-----0-----

BAŞKAN – Sayın milletvekilleri, Türkiye Büyük Millet Meclisinin 4’üncü Birleşiminin Yedinci Oturumunu açıyorum.

228 sıra sayılı Kanun Teklifi’nin görüşmelerine devam ediyoruz.

Komisyon yerinde.

Şimdi şahıslar adına onar dakika söz vereceğim.

İlk söz Konya Milletvekili Sayın Abdüllatif Şener’in.

Buyurun Sayın Şener. (CHP sıralarından alkışlar)

ABDÜLLATİF ŞENER (Konya) – Sayın Başkan, değerli milletvekilleri; görüşmekte olduğumuz bu torba yasayla pek çok konu düzenlenmiştir fakat bu kısa zamanda hepsi üzerinde görüş beyan etmek biraz metni karıştırmak gibi olabilir; o nedenle sadeleştirmeye çalışacağım ve sadece borçlanmayla bağlantılı olarak süremi kullanacağım.

Açıkça görülmektedir ki bu metnin 12’nci maddesiyle yapılan düzenleme Hükûmetin borca doymadığını göstermektedir. Bütçe kanunu çıkarken 139 milyar liralık bir borçlanma yetkisi verilmişti. Bu yetkiye istinaden yüzde 5 Bakanın, yüzde 5 Cumhurbaşkanının olmak üzere toplam 153-154 milyar liralık Hükûmetin borçlanma yetkisi vardı. Ancak görüyoruz ki bu borçlanma miktarı yıl sonuna ulaşmalarına yetmemiştir ve bu nedenle de borçlanma yetkisini 2 katına çıkarmak istemektedirler. Böylece, küsuratı dikkate almazsanız 308 milyar liralık veya 140 değil de 139 olarak alırsanız 306 milyar liralık bir borç talebinde bulunmaktadır. Ama metni o kadar karışık hazırlamışlar ki ne yaptıklarını, ne ettiklerini, ne kadar borçlandıklarını göstermemek için muğlak ve her tarafa çekilecek ifadelerle düzenlenmiş bu metin nedeniyle bu maddedeki borçlanma miktarı 325 milyara da çıkabilir, 339 milyara da çıkabilecek niteliktedir.

Bu madde görüşüleceği zaman “Bakan Yardımcısı gelsin, ondan sonra devam edelim.” diye yarım saat ara verildi Komisyonda ve bu yarım saatten sonra tekrar Komisyon toplandı, Bakan Yardımcısına bu maddeyle ilgili açıklama sorduk, üç beş cümle etti ama belli ki konuşmaktan, fazla bilgi vermekten korkuyordu, çekiniyordu. Bu çekingenliği nedeniyle de ne Sayın Bakanın ağzından ne de bu kanun teklifini hazırlayanların ağzından bu maddeyle getirilen borçlanma miktarının ne olduğunu bir türlü öğrenemedik. Şimdi ilgili bürokratlara ve kanun teklifini sunan arkadaşlara rica ediyorum: Bu maddeyle gelen borçlanmanın sınırı ne? Ne kadar borçlanacak, yüzde 5, yüzde 5 de dâhil olmak üzere? Bunu hiç değilse Genel Kurulda açıklayın, Komisyondaki muğlaklık, belirsizlik ortadan kalksın.

Dedim ki Hükûmet borçlanmaya, para harcamaya doymuyor, bu borçlanmanın kaynağı ne? Orta vadeli programı açıkladı Sayın Bakan, bu programa göre 2020 yılında vergi gelirlerinde, hatta devletin toplam gelirlerinde bir azalma olmayacağını ifade etti. Hatta, bütçedeki toplam kamu gelirlerinde, devlet gelirlerinde yıl sonu itibarıyla 16,5 milyar lira daha fazla tahsilat yapılacağını iddia etti. Madem 2020 yılı için gelir azalması söz konusu değil, o hâlde, bu ilave borçlanmayı nereye harcayacaksınız? Temel sorum bu. Bunu bilmiyoruz, burada korkunç bir belirsizlik var. Bunu nereye harcayacağınızı da -lütfen- düzgün bir şekilde Genel Kurula anlatırsanız biz de öğrenmiş oluruz, kamuoyu da öğrenmiş olur. Ama görünen odur ki bu Hükûmet gerçekten ne kadar para bulursa hepsini harcıyor. Yani kevgire dönmüş bir kap gibi, ne kadar su doldurursanız doldurun nasıl ki kap suyu tutmazsa bu Hükûmetin çanağına da ne kadar para girerse girsin bir türlü çanağın içinde kalmıyor, sürekli akıyor gidiyor; gittiği yer meçhul, bazı ana kalemler dışında nereye gittiği belli değil.

Bakın, bu yıl içinde nereden ne topladılar diye bakıyorum. İşte, 1 trilyon liraya yakın vergi geliri tahsil edecekler orta vadeli programa göre. Bunun dışında, Merkez Bankasının kârını, yedek akçesini aldılar; Merkez Bankasının rezervlerini bitirdiler, harcadılar. Merkez Bankasının net rezervleri 2019’un başında 36 küsur milyardı; şimdi, swap yükümlülüklerini de dikkate alırsanız eksi 53 küsur milyar düzeyinde Merkez Bankası rezervleri. Yani eksi rezerv var yani hiç net rezervi yoktur. Dolayısıyla toplam 90 milyar lira da rezervleri eritmiş, tüketmiş, harcamış bir Hükûmetten bahsediyoruz. Sonra, İşsizlik Fonu’nu kullandılar. İşsizlik Fonu’nda yıl başında 132 milyar lira vardı. 20 milyar lira da İşsizlik Fonu’ndan harcadılar; sadece işçiye değil, patronlar dâhil, her yere para dağıttılar. Kamu bankalarının kaynaklarını bol keseden harcadılar. Hatta bir ara Cumhurbaşkanı Bireysel Emeklilik Fonu’nda biriken paraları da harcayacağını söyledi. Demek ki topladıkları yetmiyor, yeni kaynaklar arıyorlar. Her gün, zaman zaman ısıtılarak haberlere düşüyor; işçilerin kıdem tazminatını bile nasıl kendi kazanlarına aktaracaklarının planları peşinde koşuyorlar. Tüm bunlar yetmiyor, “Biz Bize Yeteriz” kampanyası yapıyorlar; 2,1 milyar lira topluyorlar. Bu da yetmiyor, “15 Temmuz şehit ve gazileri için bağış” diye kampanya yaptılar, 309 milyon Türk Lirası topladılar ve hâlâ şehit ve gaziler bu paradan bir tek kuruş almadı. O da yetmedi, “Aman, Beşiktaş patlamasındaki şehit ve gaziler için” dediler, bir kampanya da oradan başlattılar, 55 milyon lira da buradan topladılar. Beşiktaş patlamasındaki şehit, gazilerle ve ölenlerle, vatandaşlarımızla ilgili hiç kimseye buradan da bu topladıklarından da bir para vermediler. Yani topluyorsunuz, topluyorsunuz, borçlanıyorsunuz, devamlı borçlanıyorsunuz; bu kadar parayı ne yapıyorsunuz, nereye harcıyorsunuz? Niye şeffaflık yok? Bunların her birini açıklamanız lazım ya. Sadece bizim değil, vatandaşın da bilmesi lazım. Böyle bir hükûmet etme anlayışını ben ömrümde hiç görmedim, duymadım. (CHP ve İYİ PARTİ sıralarından alkışlar)

Sonra bir de örtülü ödenek var tabii. Örtülü ödenek miktarı da 2 milyar lira ile 3 milyar lira arasında dolaşıyor. 2003’ten beri baktım, bir hesap yaptım; 7,5 milyar dolar örtülü ödenekten para harcanmış 2003-2020 arasında, 8 liradan çarparsanız 60 milyar Türk lirası. Cebinizdeki parayı örtülü ödenek gibi rahat harcayamazsınız biliyor musunuz? Böyle bir paradır. Biraz fazla para harcarsanız sorarlar; maliyeci sorar, devlet sorar, birtakım kurumlar sorar. Örtülü ödenek hiç kimsenin hesap soramayacağı bir harcama güvencesine sahiptir, bilen de nereye harcandığını söylerse kendisini mahkemede, hapiste bulur. Bunları nereye harcıyorsunuz, gerçekten merak ediyorum. Ama bilinen gerçek şu: Borç stoku sürekli artıyor. Hani “Nereden nereye?” der ya zaman zaman Sayın Hükûmet, 2002’de 243 milyar lira olan kamu borcu 1 trilyon 810 milyar liraya çıkmıştır yani 1,5 trilyondan daha fazla artmıştır. Bunu kim ödeyecek?

TURAN AYDOĞAN (İstanbul) – AK PARTİ ödeyecek.

ABDÜLLATİF ŞENER (Devamla) – Bunu çocuklarımız, torunlarımız, bizden sonraki kuşağın henüz kazanmadığı vergilerle, gelirlerle ödeyecek.

Bir büyük kaynak ama burada Varlık Fonunun borçlanması yok. Herhâlde Varlık Fonunun da toplam borç stoku 284 milyar lira. Yine, hazine dışı başka borçlar da vardır.

(Mikrofon otomatik cihaz tarafından kapatıldı)

BAŞKAN – Toparlayalım lütfen.

ABDÜLLATİF ŞENER (Devamla) – Ve maalesef, dünyanın her tarafında, bu kriz ortamı nedeniyle esnafa doğrudan gelir desteği sağlandı; bu kadar para toplamasına rağmen dünyada esnafına, zor durumda kalmış vatandaşına karşılıksız, doğrudan para desteği sağlamayan tek ülke Türkiye’dir. Yani o, Fak-Fuk Fondan verdiğiniz bin liralar falan hariç. Ücretli izne çıkanlara verilen, asgari ücretin bile altındaki, İşsizlik Fonu’ndan ödenen parayı sayamazsınız herhâlde; topladığınız paralardan bahsediyoruz. Dünyada yok böyle bir örnek, bu kadar çok para toplayan bir hükûmet de yok.

Topladığı bu parayı böylesine gerekli yerlerde harcamayan ama gereksiz bazı yerlerde harcarken çok cömert olan bir Hükûmetimiz vardır, kısa zamanda yolcu olmasını temenni ederim. (CHP sıralarından “Amin” sesleri, alkışlar; İYİ PARTİ sıralarından alkışlar)

BAŞKAN – Şahıslar adına ikinci söz Ağrı Milletvekili Sayın Ekrem Çelebi’nin.

Buyurun Sayın Çelebi. (AK PARTİ sıralarından alkışlar)

EKREM ÇELEBİ (Ağrı) – Teşekkür ediyorum Sayın Başkanım.

Sayın Başkan, değerli milletvekilleri; 228 sıra sayılı Kamu Mali Yönetimi ve Kontrol Kanunu ile Bazı Kanunlarda Değişiklik Yapılması Hakkında Kanun Teklifi’nin tümü üzerinde şahsım adına söz almış bulunmaktayım. Bu vesileyle, 27’nci Dönem Dördüncü Yasama Yılının Gazi Meclisimize ve ülkemize hayırlara vesile olmasını diliyor, yüce heyetinizi saygıyla selamlıyorum.

Değerli milletvekilleri, sözlerime başlamadan önce bir şeyi de arz etmek istiyorum. Şimdi, deminden beri 2 konuşmacımız peş peşe geldi, 2’si de Plan ve Bütçe Komisyonu üyeleri. Elbette ki 2’nci partinin özellikle görevlerinden bir tanesi Hükûmeti eleştirmektir, buna bir şey söylemiyorum ama keşke söyledikleri cümlelerin veya bizim söylediğimiz, bizim getirdiğimiz kanun metinlerinin yerine bir şey getirselerdi, bir öneri getirselerdi. Plan ve Bütçe Komisyonunda görüyoruz, sadece eleştiri; Genel Kurula geliyoruz, sadece eleştiri. Özellikle kamusal alanda yıllarca görev yapan, bazılarını çok da sevdiğim ağabeylerden şunu rica ediyorum: Biz nihayetinde hepimiz burada milletvekiliyiz. Yasayı biz getiriyoruz, teklifi biz getiriyoruz ama milletvekillerini tahkir etmeyi doğru bulmuyorum. Partileri eleştirebiliriz, yasayı eleştirebiliriz ama bu milletvekili eğer bir yasa teklifini getiriyorsa bununla ilgili çalışmıştır. Bunu da takdirlerinize sunuyorum.

Değerli milletvekilleri, konuşmama başlamadan önce, kanun teklifimizle neler getirdiğimizi gerçekten sizlere özetlemek istiyorum. Teklifimizle, performans esaslı program bütçe sistemine geçilmesini; 5018 sayılı Kanun’a ekli cetvellerde yer alan kamu kurum sıralarının mevcut teşkilat yapısına göre güncellenmesini; pandeminin sosyal ve ekonomik etkilerini azaltmak, yatırım, istihdam ve büyümeyi desteklemek için bütçe dengesi çerçevesinde oluşan ilave finansman ihtiyacının karşılanmasını; vakıf üniversitelerinin tıp fakültesi açabilmesine ilişkin şartların belirlenmesini; Cumhurbaşkanlığı İdari İşler Başkanlığında Cumhurbaşkanlığı Raportörlüğü ve Raportör Yardımcılığı unvanının ihdas edilmesini; baz istasyonları ve bunlara yönelik iletişim araçlarının kurulduğu kule ve direklerin imar durumlarının düzenlenmesini; depremlerin neden olduğu zarar ve yaraların sarılması maksadıyla belediyelere sağlanan ancak geri ödenemeyen kredi borçlarının terkinini; köy veya belde belediyesiyken mahalleye dönüşen ve büyükşehir belediyesi sınırları içerisinde yer alan kırsal mahalle ve kırsal yerleşik alanların sosyoekonomik durumu…

MAHMUT TANAL (İstanbul) – 12’nci maddeyi niye atladınız? Düzenli anlatıyordunuz.

EKREM ÇELEBİ (Devamla) – …belediye hizmetlerine erişebilirliği gibi etkenler çerçevesinde belirlenebilmesini ve bu alanlarda yaşayanlara çeşitli ücret, vergi, harç gibi muafiyetlerin ve indirimlerin uygulanmasını; OHAL kanunları kapsamında haklarında ilave tedbir uygulanan kişiler için ilgili kurumlara başvuru ve mahkemelere dava yolunun açılmasını; AR-GE kapsamındaki çalışmaların pandemi şartlarına uygun olarak bir yıl daha uzaktan çalışma yoluyla yapılabilmesini hedeflemekteyiz.

MAHMUT TANAL (İstanbul) – 12’yi niye atladın?

EKREM ÇELEBİ (Devamla) – Sayın Tanal, biraz dinlersen herhâlde sıra sana da gelir.

Sayın Başkan, değerli milletvekilleri; merkezî yönetim bütçe kanunu, hâlihazırda 5018 sayılı Kamu Malî Yönetimi ve Kontrol Kanunu’yla benimsenen ilkeler çerçevesinde hazırlanmaktadır. 2003 yılında yüce Meclisimizce kabul edilen 5018 sayılı Kanun, bütçelerin sonuç odaklı bir yaklaşımla hazırlanması, mali saydamlık ve hesap verilebilirliği güçlendirmesi nedeniyle çok önemli bir reform niteliğindedir.

Teklifimizin ilk 4 maddesinde yapılan değişikliklerle, bu reformun devamı niteliğinde olan ve bütçe uygulamalarından elde edilen deneyimlerle, modern bütçe yaklaşımları esas alınarak oluşturulan performans esaslı program bütçenin uygulama sürecinin başlatılmasını ve performans esaslı bütçe sisteminin etkinleştirilmesini hedeflemekteyiz.

Bilindiği üzere, program bütçe uygulamasında kamu kaynaklarının hangi amaçlara tahsis edildiğini daha açık şekilde gösteren bir bütçe sınıflandırması kullanılmaktadır. Amerika Birleşik Devletleri, Fransa, Kanada ve Avustralya gibi gelişmiş kamu bütçeleme sistemine sahip birçok ülkede bütçeler, program bütçe yaklaşımına uygun olarak hazırlanmaktadır.

Teklifimizle getirdiğimiz performans esaslı program bütçeyle; harcamaların program sınıflandırmasına göre tasnif edildiği, harcama önceliği geliştirme konusunda karar alıcılara kamu hizmetlerinin performansına ilişkin bilgilerin sağlandığı ve bu bilgilerin kaynak tahsisi sürecinde sistematik olarak kullanıldığı bir bütçeleme imkânı doğmaktadır. Bu yaklaşımla, toplumun ihtiyaç ve beklentilerinin daha etkin bir şekilde belirlenmesi ve kamu kaynakları ile kamu hizmetleri arasında daha güçlü bir bağ kurulması sağlanacaktır. Performans esaslı program bütçe, aynı zamanda kamu harcamalarında şeffaflığa ve hesap verilebilirliğe de katkı sağlayarak yüce Meclisimizin bütçe hakkını vatandaşlarımızın adına daha etkin kullanmasına hizmet edecektir. Ayrıca bütçenin daha sade, anlaşılır ve değerlendirilebilir bir yapıya kavuşturulmasına, üst politika belgeleri ile bütçe arasındaki hedef, amaç ilişkisi ile dil ve kavram birliğinin güçlendirilmesine de katkı sağlayacaktır.

Değerli milletvekilleri, Anayasa Mahkemesinin 11 Haziran 2020 tarihli kararıyla, Cumhurbaşkanlığı kararnamesiyle 5018 sayılı Kanun’un (I) sayılı Cetveli’ne eklenen sıralar iptal edilmiştir. Ayrıca 5018 sayılı Kanun kapsamında yer alan idarelerden bir bölümünün hâlihazırda başka bir idareyle birleştirildiği ya da kapatıldığı hâlde kanuna ekli cetvellerde bulunmaya devam ettiği görülmektedir. Kanun teklifimizin 5’inci maddesinde yapılan değişiklikle, Anayasa Mahkemesi kararına uygun olarak ilgili kurumların listeye eklenmesi sağlanmaktadır. Söz konusu kanunun Resmî Gazete’de yayımlandığı 2003 yılından beri ekli cetvellerde birçok değişiklik yapılmış, bu değişikliklerle de ilgili cetvellerin kamuoyunca takibi oldukça zorlaşmıştır. Teklifimizle bahsi geçen sakıncaların ortadan kaldırılması sağlanmakta ve Anayasa Mahkemesi kararı uyarınca ilgili cetveller yeniden güncellenmektedir.

Değerli milletvekilleri, teklifimizde yer alan bir diğer değişiklikle, vakıf üniversitelerinde tıp eğitimi gören öğrencilerimizin daha donanımlı bir uygulamalı eğitim alabilmelerinin sağlanması amacıyla kendi mülkiyetinde, ruhsatı ve işletme hakkı kendisine ait en az 200 yataklı hastanenin varlığı şartını ya da bu şartlara sahip bir hastane için Bakanlıktan alacakları ön izin belgesiyle vakıf yükseköğretim kurumlarına tıp fakültesi açabilme imkânını getiriyoruz.

Yine, Cumhurbaşkanlığının görev alanına giren konularda, diğer Bakanlıklar ile kamu kurum ve kuruluşlarında olduğu gibi, kariyer meslek olarak Cumhurbaşkanlığı Raportörlüğü ve Cumhurbaşkanlığı Raportör Yardımcılığı ihdas edilmesini amaçlamaktayız. Böylelikle Cumhurbaşkanlığı hükûmet sisteminde devletimizin işleyişine ilişkin kurum hafızasının geliştirilmesi ve daha güçlü aktarılması sağlanacaktır.

Yine, getirdiğimiz diğer bir düzenleme, elektronik haberleşme altyapılarına yapı ruhsatı alınmasına yöneliktir. Bilindiği üzere, elektronik haberleşme hizmetlerinin sürekliliği, kamu güvenliği ile afet ve acil durum haberleşmesi açısından büyük önem arz etmektedir. Günümüzde sosyal ve ekonomik hayatın idamesi için vazgeçilmez hâle gelen elektronik haberleşme istasyonları, vatandaşlarımızın iletişim ihtiyacını karşılaması açısından da elzem sistemlerdir. Bu maddeyle, kamu ve özel mülkiyete tabi alanlar, yapılar ve binalarda kurulan elektronik haberleşme istasyonlarının kule ve direkleri ile bunlara ait zorunlu altyapı unsurları için ruhsat ve izin süreçlerini düzenlemeyi hedefliyoruz. Bu sayede, elektronik haberleşme istasyonlarının kule ve direkleriyle ilgili İmar Kanunu açısından denetimi ve gözetimi kuvvetlendirmiş oluyoruz. Aynı zamanda bu maddeyle, vatandaşlarımızın ihtiyacı olan altyapıların kurulumuna yönelik ruhsat ücretlerini düzenlemeyi ve belediyelerimizin bu zamana kadar mahrum olduğu ruhsat ücretlerini almalarını sağlamış olacağız.

Bir diğer maddeyle, Marmara ve Düzce depremiyle tabii afete maruz kalan bölgelerdeki projeler için mahallî idarelere, Avrupa Yatırım Bankasından kullandırılan kredilerden doğan vadesi geçmiş ve gelecek alacakların terkinine imkân veren bir düzenleme getiriyoruz.

Sayın Başkan, değerli milletvekilleri; bilindiği gibi, bugüne kadar, pandeminin toplum sağlığının yanı sıra ekonomi üzerindeki olumsuz etkilerini en aza indirmek ve bertaraf etmek amacıyla çeşitli tedbir programları uygulamaya koyduk. Önümüzdeki dönemde de salgınla mücadelede gerek toplum sağlığı gerekse sosyal ve ekonomik hayata ilişkin birtakım önlemlerin alınması büyük önem arz etmektedir.

(Mikrofon otomatik cihaz tarafından kapatıldı)

BAŞKAN – Toparlayalım Sayın Çelebi.

EKREM ÇELEBİ (Devamla) – Kanun teklifimizle, pandeminin etkilerini azaltmaya yönelik olarak yatırım, istihdam ve büyümeyi desteklemek için ilave finansman ihtiyacının karşılanması amacıyla düzenleme getiriyoruz. Böylece hazine nakit rezerv düzeyinin yüksek tutulmasını sağlayarak bugüne kadar vatandaşlarımıza yönelik yaptığımız yardımların devamlılığını korumayı hedeflemekteyiz.

Bir başka değişiklikle, köy ve belde belediyesiyken mahalleye dönüşen ve büyükşehir belediyesi sınırları içerisinde yer alan mahallelere -kırsal mahalle veya 10 bin metrekareden az olmamak şartıyla- kırsal yerleşik alan olarak ilan edilmek suretiyle, bu nitelikleri devam ettiği sürece vergi ve ödeme avantajlarını sürekli hâle getiriyoruz. Yıllar içerisinde, büyükşehir belediyesi sınırları içinde kalarak mahalleye dönüşen köy ve beldelerde yaşayan vatandaşlarımızın durumlarına uygun olacak birtakım muafiyet ve indirimler getirmeyi hedefliyoruz. Buradaki tespit ve takdir yetkisini ise yerel meclislere bırakarak bu şekilde, sahayı en iyi bilen idareleri tam yetkili kılmayı amaçlıyoruz.

(Mikrofon otomatik cihaz tarafından kapatıldı)

BAŞKAN – Selamlayalım lütfen Sayın Çelebi.

EKREM ÇELEBİ (Devamla) - Sayın milletvekilleri, Anayasa Mahkemesinin 2019/92 sayılı Kararı’yla 7075 sayılı Kanun’un 2’nci maddesinin (3)’üncü fıkrasında yer alan “...ilave tedbirler ile...” ibaresi iptal edilmiştir. Bu suretle, OHAL kapsamında kabul edilen kanunlarda yer alan ilave tedbirlere karşı başvuru yolu açılmış ancak başvuru yapılacak kurum veya kuruluşun neresi olduğu belirlenmemiştir. Bu maddeyle, OHAL döneminde kabul edilen kanunlarda yer alan ilave tedbirlere karşı ilgili kuruma başvuru yolu getirilmektedir. Bu kapsamda, ilave tedbirlere karşı bu maddenin yürürlük tarihinden itibaren üç ay içerisinde ilgili kamu kurum ve kuruluşuna başvurulabilecektir. Kamu kurum ve kuruluşu en geç altı ay içerisinde başvuruyu sonuçlandıracaktır; başvurunun reddedilmesi hâlinde ilgililer Hâkimler ve Savcılar Kurulunca belirlenecek Ankara idare mahkemelerine iptal davası açabileceklerdir. Böylece bu işlemler yargı denetimi altına girmiş olacaktır.

Bir başka değişiklikle, AR-GE ve tasarım merkezleri ile teknoloji geliştirme bölgelerinde yürütülmesi gereken faaliyetlerin bu merkezler veya bölgeler dışında da yürütülmesine ilişkin belirlenen sürenin 11/10/2020 tarihinden itibaren bir yıla kadar uzatılabilmesini öngörmekteyiz.

(Mikrofon otomatik cihaz tarafından kapatıldı)

BAŞKAN – Sayın Çelebi, toparlayalım artık, son sözlerinizi alayım.

MAHMUT TANAL (İstanbul) – 4 sefer uzattınız, bana da bir dakika süre verin Sayın Başkan.

EKREM ÇELEBİ (Devamla) - Peki, teşekkür ederim.

Pandemi sürecinin gerek dünyada gerekse ülkemizdeki seyri dikkate alındığında, bahse konu düzenlemenin belirli bir süre daha uygulanmasının gerekliliği düşünüldüğünden bu düzenlemeyi yapıyoruz.

Sayın Başkan, değerli milletvekillerimiz; teklifimize katkılarından dolayı Plan ve Bütçe Komisyonumuzun değerli üyelerine, bürokratlarına ve emeği geçen uzmanlarımıza ve tüm arkadaşlarımıza teşekkür ediyoruz.

Kanunumuzun hayırlı ve uğurlu olmasını diliyor, bu vesileyle yüce heyetinizi saygıyla selamlıyorum. (AK PARTİ sıralarından alkışlar)

MAHMUT TANAL (İstanbul) – Sayın Başkanım, hatip güzelce anlattı, bu 12’nci maddeyi niye atladı, bunun gerekçesini bize anlatsın. Yani bunu bilmeyecek bir arkadaşımız değil, biliyordu ama neyse özellikle bu bilgiyi vermekten kaçındı, neden?

BAŞKAN – Sayın Tanal, Meclis Genel Kurulunda 12’nci madde görüşülürken mutlaka bu soruları sorarsınız diye düşünüyorum, o maddeye geçildiğinde.

MAHMUT TANAL (İstanbul) – Şimdi, hazır, daha bilgi taze Sayın Başkan, tam yerine de oturmamışken. Yani ben bir dakikalık hakkımı da veriyorum ona.

BAŞKAN - Evet, şimdi sayın milletvekilleri, yirmi dakika süreyle soru-cevap işlemi yapacağız.

Sayın Ünsal…

SERVET ÜNSAL (Ankara) – Teşekkür ederim.

Sayın Başkan, değerli arkadaşlar; ülke olarak on aydır coronalı günleri yaşıyoruz. Bugünlerin emekçileri sağlık personelleri, özellikle doktorlarımızdır. Ne oldu biliyor musunuz? Son üç günde 6 doktorumuzu coronadan kaybettik, bu arkadaşlarımı rahmetle anıyorum; bunlar: Doktor Ahmet Akbaş, daha 30 yaşında, beyin cerrahı; Doktor Recep Ali Köseoğlu, çocuk doktoru; Doktor Mehmet Atilla Baran, pandemi doktoru; Doktor Nejdet Gökçınar, göz hastalıkları uzmanı; Operatör Doktor Esat Ülkü, Aydın Tabip Odası Başkanı; Doktor Abdulmenap Güzel, anestezi uzmanı.

Size hatırlatıyorum arkadaşlar, hepinizin hasta olduğunuzda gideceğiniz yer tabii ki doktorlarımızdır ama hâlâ doktor ölümlerimiz meslek hastalığı sayılmıyor. Ey yetkililer, ayıptır, yazıktır, günahtır; ölen tüm doktorların vebali sizin üzerinizedir.

Teşekkürler.

BAŞKAN – Sayın Tanal…

MAHMUT TANAL (İstanbul) – Teşekkür ederim Sayın Başkan.

Şimdi, bu kanun teklifini hazırlayan Sayın İbrahim Aydın ve biraz önce konuşan Sayın Ekrem Çelebi benim karşımda ve Sayın Çelebi keşke telefonunu da kapatsa.

Şimdi, burada gayet rahat anlattınız, 12’nci maddeyi anlatmadınız. Yani bu 12’nci madde… 2020 Ekim itibarıyla Hazine ne kadar borçlandı ve ne kadar borçlandırma yetkisini verdik? Bu 12’nci maddeyi bize bir anlatır mısınız, ne getiriyor bize? Bu, bir.

İkincisi: 2002 yılında kamu borçları ne kadardı? 2020 yılının Ekim ayında kamu borçları ne kadardır? Bunu açık, net bir şekilde ben öğrenmek istiyorum, atlamadan, hiçbir tarafa sapmadan kamuoyu da öğrenmek istiyor.

Teşekkür ederim, saygılarımı sunarım.

BAŞKAN – Sayın Girgin…

SÜLEYMAN GİRGİN (Muğla) – Teşekkürler Sayın Başkan.

Değerli şair Bertolt Brecht şöyle tanımlıyor adaleti: “Halkın ekmeğidir adalet./ Bakarsınız bol olur bu ekmek, bakarsınız kıt./ Bakarsınız doyum olmaz tadına, bakarsınız berbat./ Azaldı mı ekmek, başlar açlık./ Bozuldu mu tadı, başlar hoşnutsuzluk boy atmaya./ Bozuk adalet yeter artık!/ Acemi ellerde yoğrulan, iyi pişirilmemiş adalet yeter!/ Yeter katıksız, kara kabuklu adalet!/ Dura dura bayatlayan adalet yeter!/ Ekmek her gün nasıl gerekliyse nasıl/ Adalet de gerekli her gün. Hem o, günde birçok kez gerekli.”

İstanbul 14. Ağır Ceza Mahkemesinin Anayasa Mahkemesinin Enis Berberoğlu hakkında verdiği kararı tanımaması hukuksuzdur, hukuksuzdur, hukuksuzdur! Enis Berberoğlu Meclise dönmelidir.

Teşekkür ediyorum.

BAŞKAN – Sayın Tutdere…

ABDURRAHMAN TUTDERE (Adıyaman) – Teşekkür ediyorum Sayın Başkanım.

Sağlık Bakanlığının verilerine göre, salgının en yoğun olduğu illerden bir tanesi de Adıyaman’dır. İlimizde salgın nedeniyle her gün onlarca hemşehrimiz yaşamını yitirmekte, yüzlerce kişi hastalığa yakalanmaktadır. Hâlihazırda hastanelerimizde çok sayıda vatandaşımız tedavi görmektedir. Hastanelerde tedavi gören tüm hemşehrilerime acil şifalar diliyorum, vefat edenlere Allah’tan rahmet diliyorum. Salgınla mücadelede gece gündüz demeden canla başla çalışan tüm sağlık emekçilerine teşekkür ediyorum.

İlimizdeki salgının bu şekilde yüksek olmasının temel sebeplerinden bir tanesi sağlık tesislerimizin yetersizliği ve mevcut hastanenin fiziki şartlarının yetersizliğidir. İlimizdeki hastane eksikliği ve doktor eksikliği salgınla mücadeleyi zora sokmaktadır. Buradan Sağlık Bakanlığına açıkça çağrıda bulunuyorum: Daha fazla can kaybı yaşanmadan devlet hastanesinin inşaatına bir an evvel başlayın. İlimizdeki tüm branşlardaki uzman doktor eksikliği bir an evvel giderilsin.

Teşekkür ediyorum.

BAŞKAN – Sayın Kasap…

ALİ FAZIL KASAP (Kütahya) – Teşekkürler Sayın Başkan.

“Söylesem tesiri yok, sussam gönül razı değil.” diye başlıyor.

Anayasa’nın 138’inci maddesinde diyor ki: “Hâkimler, görevlerinde bağımsızdırlar; Anayasaya, kanuna ve hukuka uygun olarak vicdanî kanaatlerine göre hüküm verirler.” Artık memlekette tuz koktu. Anayasa'ya sadakat borcu, iktidara sadakate dönüştü. Ölçüsüz, keyfî kararlarla bugüne geldik. “Anayasa Mahkemesinin ışıkları yanıyor.” “İçişleri Bakanlığının ışıkları da karşı tarafta yanıyor.” diye “tweet”ler dolaşıyor şu anda. Türkiye'nin geldiği nokta bu.

Teşekkür ediyorum.

BAŞKAN – Sayın Sümer…

ORHAN SÜMER (Adana) – Teşekkür ederim Sayın Başkan.

Tıbbi cihaz sektöründe faaliyet gösteren medikal firmaları üç buçuk yıldır alacaklarını tahsil edemiyorlar. Alacaklarını tahsil edemedikleri gibi, devlet yüzde 25 oranında alacaklarından feragat etmesini talep ediyor. Bu durum, yerli üreticiler ile yabancı yatırımcılar arasında rekabet etme şansını iyice zora sokacak bir durum oluşturacaktır. Yerli üretici AR-GE yapamayacak, alacaklarından vazgeçecek ve kısa vadede iflas edecektir. Bu durum ise uzun vadede devletin zarar etmesi anlamına gelmektedir. Pandemi sürecinde bir solunum cihazının dahi ne kadar önemli, ne kadar hayati olduğunu hep birlikte tecrübe ettik. Yerli üretici desteklenmeli, teşvik edilmelidir. Yabancı yatırımcıya teklif dahi edilmeyecek ödemelerden vazgeçme durumu, yerli üreticiye dayatılmamalıdır. Tıbbi cihaz üreticilerinin alacaklarının feragatsiz olarak ödenmesi gerekmektedir.

BAŞKAN – Sayın Köksal…

BURCU KÖKSAL (Afyonkarahisar) – Sayın Başkan, seçim bölgem Afyonkarahisar ili Sandıklı ilçesine bağlı Akharım kasabasında AKP'li Belediye Başkanı Eşref Ünsal her babaya nasip olmayacak bir mutluluk yaşıyor; kızı Semiha Ünsal Akharım Belediyesinde memur olarak işe girdi. Şimdi iktidara soruyorum: Belediye Başkanının kızının sınava girdiği bir sınav komisyonunun tüm adaylara eşit mesafede durduğunu, objektif davrandığını, adil karar verdiğini, Belediye Başkanının kızına torpil yapılmadığını söyleyebilir misiniz? Üstelik soruların sınav öncesi verildiği, sınav komisyonu üyelerinin Başkan tarafından Karadeniz tatiline çıkarıldığı, sınava başvuru yapanların müracaatlarını dahi belediyede Başkanın kızının aldığı iddiaları ortalıkta dolaşırken. Liyakat sahibi milyonlarca gencimiz iş ararken, insanlar işsizlikten intihar ederken bu kadarına pes diyorum! El insaf, el vicdan! Acaba daha kaç AKP'li belediye başkanı belediyelerde yedi sülalesini işe almaya devam edecek, merak ediyorum.

BAŞKAN – Sayın Emecan…

EMİNE GÜLİZAR EMECAN (İstanbul) – Teşekkür ederim Sayın Başkan.

Bildiğiniz gibi, Enis Berberoğlu davasında Anayasa Mahkemesi oy birliğiyle açık ihlal tespit etmiş ve ihlalin sonuçlarının yeniden yargılamayla ortadan kaldırılmasını istemişti. Anayasa Mahkemesi kararı sonrası Enis Berberoğlu’nun milletvekilliği hakkı yeniden verilmeliyken şimdi, 14. Ağır Ceza Mahkemesi Anayasa Mahkemesinin gerekçeli kararını yok saydı ve yeniden yargılama yapılması kararını tanımadı. Anayasa’yı askıya alan bu karar yok hükümdedir ve tam bir skandaldır, bir kez daha adalete olan inanç darbe almıştır. Anayasa’yı tanımayan ağır ceza mahkemesi için Hâkimler ve Savcılar Kurulunu göreve davet ediyorum ve Tevfik Fikret’in şu dizeleriyle de içinde bulunduğumuz durumu özetlemek istiyorum:

“Haksızlığın envaını gördük; bu mu kanun?

En gamlı sefaletlere düştük; bu mu devlet?

Devletse de kanunsa da artık yeter olsun;

Artık yeter olsun bu deni zulmücehalet.”

BAŞKAN – Sayın Şahin…

SUZAN ŞAHİN (Hatay) – Teşekkürler Sayın Başkan.

Geçmiş olsun Hatay. Yine, orman yangını, yüreğimiz yandı. Geçtiğimiz cuma günü Hatay’ın Belen ilçesinde meydana gelen yangında 60’a yakın ev ve iş yeri, 300 hektar orman yanmış, ağaçlar, bahçeler, tarlalar, ürünler, canlılar kül olmuştur. Birçok vatandaş şu an evsizdir, işsizdir, üzerlerinde sadece kıyafetleri kalmıştır. 500’den fazla aileyi etkileyen bu durum karşısında AKP Hükûmeti bölgeyi afet bölgesi statüsünde değerlendirip vatandaşa destek olmalı, maddi zararı karşılamalı ve anayasal yükümlülüğünü yerine getirmelidir.

Birçok ihtimal konuşuluyor. Terör örgütünün sorumluluğu üstlenme çabası önemsenmeli, planlanan tuzaklara düşülmemelidir. Uzak mesafelerde aynı anda çıkan yangınlar sabotaj ihtimalini güçlendiriyor. Kim sebep olmuşsa lanetliyoruz, doğa geleceğimizdir, geleceğimizi kül edenler vatan hainidir.

BAŞKAN – Sayın Bulut…

BURHANETTİN BULUT (Adana) – Teşekkürler Sayın Başkanım.

Pandeminin ilk gününden bu yana, halk sağlığını korumak adına sağlıkçılar ön cephede mücadele etmeye devam ediyor. Bu arada da virüs fırsatçıları boş durmuyor. Televizyonlarda ilacın etken maddesini içeren ürünlerin masumane bir şekilde reklamlarının yapılmasının ardından, şimdi de bir süpermarket zincirinde taklit eczane ortamı oluşturuldu. Sadece eczanede satılması gereken ürünler, tıp ve eczacılığın simgesi havan, stetoskop, ilaç kapsülleri kullanılarak süpermarket zincirlerinde satılmaya başlandı. Tıp ve eczacılık kavramlarının haksız olarak kullanıldığı süpermarkette takviye gıda, bağışıklık sistemlerini güçlendirici ilaçlar, vitaminler herhangi bir sağlık danışmanı olmadan vatandaşların alması için sergileniyor. İçinde etken madde barındıran sağlığa ilişkin ürünlerin “gıda takviyesi” adı altında süper marketlerde satılması halk sağlığı açısından ciddi bir tehdit tehlikesidir. İlaca ve sağlığa dair tüm ürünlerin tek doğru adresi, sadece ve sadece eczanelerdir. Sağlık Bakanlığı, bu tür girişimlere yönelik önlemleri bir an önce almalıdır.

Teşekkür ediyorum.

BAŞKAN – Sayın Şevkin…

MÜZEYYEN ŞEVKİN (Adana) – Teşekkür ederim Sayın Başkan.

Anayasa’nın 153’üncü maddesi, herkes Anayasa Mahkemesinin kararına uymak zorundadır hükmünü getirmektedir. İstanbul 14. Ağır Ceza Mahkemesi, Anayasa Mahkemesinin kararına uymayı reddetmiştir. AYM “Enis Berberoğlu’nun milletvekilliğiyle ilgili hakları çiğnenmiştir.” demesine rağmen, 14. Ağır Ceza Mahkemesi buna uymayacağını ve yeniden bir yargılama yapılmasına gerek olmadığı hükmünü vermiştir. Bu, açıkça Anayasa’yı ihlal etmektir, Anayasa Mahkemesinin kararını tanımamaktır. Adalet çürürse her şey çürür; hukuk devleti zayıfladıkça demokrasi de zaafa uğrar. Herkesin Anayasa’ya uyma zorunluluğunu hatırlatarak bu hukuk garabetine bir an önce son verilmesini ve Enis Berberoğlu hakkındaki haksızlığın, hak ihlalinin giderilmesini diliyorum.

BAŞKAN – Sayın Ataş…

DURSUN ATAŞ (Kayseri) – Teşekkürler Sayın Başkan.

Şeker pancarı sökümü yapılıyor, fabrikalar şeker pancarı alım kampanyalarını başlatıyor ama şeker pancarının alım fiyatı henüz açıklanmıyor. Elektrik ve sulama gibi girdi fiyatları sürekli artıyor, çiftçimiz ürününün fiyatını hâlâ bilmiyor. Pandemi sürecinin uzaması ve döviz kurlarındaki sürekli artış ve şeker pancarı alım fiyatının bir türlü açıklanmaması çiftçimizde endişeye sebebiyet vermektedir. Fiyatların belli olmamasından dolayı ne kazanacağını bilemeyen çiftçilerimiz ileriye dönük planlama yapamamaktadır. İktidar, tükenmişlik ve umutsuzluk hâlini pancar çiftçimize de yansıtmaktadır. Zor günler geçiren ve ürettiği ürünü para etmeyen çiftçilerimizi daha fazla endişeye sevk etmeden, sürekli zamlanan girdi fiyatları ile artan döviz kurlarının da dikkate alınarak fiyatların bir an önce açıklanması gerekmektedir diyor, Genel Kurulu saygıyla selamlıyorum.

BAŞKAN – Evet, son olarak Sayın Erbay.

BURAK ERBAY (Muğla) – Teşekkürler Sayın Başkanım.

7 Ekim sabahı uyandığımızda, dünyada eşi benzerine az rastlanan doğal güzelliklere sahip Muğla’mızın her köşesini kapsayan 32 tane jeotermal arama ruhsatı ihalesi ilanının Resmî Gazete’de yayınlandığını gördük. Ne acıdır ki kenti ve kırsalıyla bütün Muğla’mızı ilgilendiren bu konudan ne belediye başkanları ne meclis üyeleri ne de Muğla halkı haberdar değildi. Biz, her ne kadar Muğla turizminin on iki aya çıkarılması konusunda yapılacak çalışmalara olumlu baksak da bu ihalelerdeki belirsizlikler Muğla halkını kaygıya sevk etmiştir. Bu ihalenin amacı ve kapsamının şeffaf bir şekilde açıklanmaması, alınacak tedbirlerin ortaya konulmaması bu ihalelere kaygıyla bakmamıza sebep olmaktadır.

Çevre illerimizde jeotermal enerji için yapılan çalışmaların doğaya, çevreye ve tarıma verdiği zararı hep birlikte gördük. Muğla’mızı talan edecek bu ihaleye karşı olduğumuzu bir kez daha ilan ediyoruz. Dün İstanbul’a ihanet etmiştiniz, şimdi bu projeyle Muğla’ya ihanet ediyorsunuz.

BAŞKAN – Evet, Komisyonun süresinden biraz kullandık ama ihtiyaç olursa Komisyonun süresini uzatacağız.

Buyurun Sayın Komisyon.

PLAN VE BÜTÇE KOMİSYONU SÖZCÜSÜ İBRAHİM AYDIN (Antalya) – Sayın Başkan, değerli milletvekilleri; öncelikle hepinizi sevgi ve saygıyla selamlıyorum.

Gelen sorulardan bu kanun teklifimizle ilgili olarak yalnızca Mahmut Tanal Milletvekilimin 12’nci maddeyle ilgili sorusu var: Yani “2020 yılı için öngörülen net borç kullanım tutarı -miktar olarak- ne kadar artırılmaktadır? Öngörülen net borç kullanım tutarının artırılmasının sebepleri nelerdir?” diye sormuştu. 2020 Yılı Merkezi Yönetim Bütçe Kanunu’nda belirtilen net borçlanma limiti 140,1 milyar TL’dir. Bu limitin yıl içinde Bakan tarafından yüzde 5 oranında -yani 2020 yılı için 147,1 milyar TL- ilave yüzde 5’lik bir tutarın ise Cumhurbaşkanı kararıyla artırabilmesi -yani 2020 yılı için 154,1 milyar TL- 4749 sayılı Kanun çerçevesinde hüküm altına alınmıştır.

MAHMUT TANAL (İstanbul) - Toplam ne kadar yani?

PLAN VE BÜTÇE KOMİSYONU SÖZCÜSÜ İBRAHİM AYDIN (Antalya) – Kanun teklifinin yasalaşması hâlinde söz konusu limit 2 kat artırılacaktır.

MAHMUT TANAL (İstanbul) – Ne kadar yani?

PLAN VE BÜTÇE KOMİSYONU SÖZCÜSÜ İBRAHİM AYDIN (Antalya) – Bütün dünyada hükûmetlerin sıra dışı önlemlere başvurmasına sebep olan Covid-19 pandemisinin...

MAHMUT TANAL (İstanbul) – Sebebini sormadım ben. Ne kadar olduğunu sordum.

PLAN VE BÜTÇE KOMİSYONU SÖZCÜSÜ İBRAHİM AYDIN (Antalya) – ...sosyal ve ekonomik etkilerini azaltmak amacıyla 2020 yılında yatırım, istihdam ve büyümeyi desteklemek için geçici olarak alınan ekonomik tedbirlerin mali etkileri nedeniyle ve ileride yine pandemi sebebiyle yaşanabilecek muhtemel risklerin bertaraf edilebilmesini teminen Hazine rezervlerinin yüksek tutulması amacıyla sene başında bütçe kanunuyla Hazine ve Maliye Bakanlığına verilen net borçlanma limitinin üzerinde bir borçlanmanın yapılmasına ihtiyaç duyulmuştur.

Bu kapsamda, kanun teklifiyle, pandeminin etkilerini azaltmaya yönelik olarak yatırım, istihdam ve büyümeyi desteklemek amaçlı mevcut tedbirler ve ileride ihtiyaç duyulması hâlinde uygulamaya alacağımız programların yaratacağı ilave finansman ihtiyacının karşılanması amacıyla bir yasal düzenleme getirilmektedir. Böylece, pandeminin yarattığı belirsizliklere karşılık Hazine nakit rezerv düzeyinin yüksek tutulmasını sağlayarak bugüne kadar vatandaşlara yönelik yapılan yardımların devamlılığının korunması amaçlanmaktadır.

Muhafazakâr bir likidite yönetimi yaklaşımıyla, acil finansman ihtiyacı yaratabilecek beklenmedik gelişmelere de hazırlıklı duruşun sağlanabilmesine devam edilecektir. Bununla birlikte, söz konusu limit artışı üst sınıra ilişkin bir düzenleme olup limit artışı gerçekleştirildikten sonra bu limitin tamamının kullanılacağı anlamına gelmemektedir. Ekonomik büyümede haziran ayından itibaren sağlanan V tipi hızlı toparlanma vasıtasıyla eylül ayı başından itibaren aylık borçlanma miktarları azalmaya başlamış olup bu trendin yıl sonuna kadar devam etmesi öngörülmektedir.

MAHMUT TANAL (İstanbul) – Peki, kamu borcu ne kadar? Sorumun bir tanesi buydu, bunu söylemediniz. İki: 2002’deki kamu borcu ne kadardı? Bunu da söylemediniz.

RAMAZAN CAN (Kırıkkale) – Ya, söyledi ya! Tanal, anlamıyorsun sen ya!

MAHMUT TANAL (İstanbul) – Yani daha nasıl soru sorayım Başkanım!

RAMAZAN CAN (Kırıkkale) – Daha nasıl cevap versin ya!

MAHMUT TANAL (İstanbul) – Cevap vermedi ki! Yani ne kadar şu anda borç?

BAŞKAN – Sayın Tanal, devam ediyor Komisyon, sorunuza cevap verecek herhâlde.

PLAN VE BÜTÇE KOMİSYONU SÖZCÜSÜ İBRAHİM AYDIN (Antalya) – Sayın milletvekilleri, 2000 yılında AB tanımlı kamu borç stokunun millî gelire oranı yüzde 71,5’tu. 2020 yılında AB tanımlı kamu borç stokunun millî gelire oranı yüzde 39,4’tür.

MAHMUT TANAL (İstanbul) – AB’yi vesaireyi bırak, bana de ki: “Şu kadar borç var, kamu borcu.” Rakam söyle arkadaş.

TURAN AYDOĞAN (İstanbul) – “Meclisin bilgisi yok.” diyebilirsiniz, “Meclisin bilgisi yok.”

PLAN VE BÜTÇE KOMİSYONU SÖZCÜSÜ İBRAHİM AYDIN (Antalya) – 2002 yılından 2020 yılına, kamu borç stokunun millî gelire oranı yarı yarıya azalarak yüzde 71,5’tan yüzde 39,4’e düşmüştür. Bunu, Hükûmetimizin bu dönemde yürüttüğü başarılı millî politika bize sağlamıştır.

MAHMUT TANAL (İstanbul) – Başkanım, arkadaşımız kendisi anlatamadı. Vallahi anlatamadı! Ben net diyorum: 2002’de kamu borcu ne kadardı? 10 lira mı, 15 lira mı? Bana böyle telaffuz et.

İki: 2020’de kamu borcu ne kadar? 20 lira mı, 30 lira mı? Böyle söylesene kardeşim!

RAMAZAN CAN (Kırıkkale) – Ya ne güzel söylüyor, anlamıyor musun?

PLAN VE BÜTÇE KOMİSYONU SÖZCÜSÜ İBRAHİM AYDIN (Antalya) – Sayın Tanal, biz size yarın, önümüzdeki hafta içinde yazılı olarak verelim.

MAHMUT TANAL (İstanbul) – Yazılı değil kardeşim ya! Öğrenmek istiyorum; 2002’de kamu borcu 10 lira, 2020’de kamu borcu 20 liradır deyin.

PLAN VE BÜTÇE KOMİSYONU SÖZCÜSÜ İBRAHİM AYDIN (Antalya) – Sayın Başkanım, böyle bir usul yok.

BAŞKAN – Sayın Mahmut Tanal’ın bazı merak ettiği soruları var Komisyona yöneltiyor, bunda bir sıkıntı yok.

PLAN VE BÜTÇE KOMİSYONU SÖZCÜSÜ İBRAHİM AYDIN (Antalya) – Hatiplerimizin, milletvekillerimizin konuşmaları sırasında “Performans esaslı program bütçe sistemine hangi gerekçeyle geçilmektedir? 5018 sayılı Kanun’la kurulan bütçe sistemi neden değiştirilmektedir?” diye soruları olmuştu. 5018 sayılı Kamu Malî Yönetimi ve Kontrol Kanunu’yla kurulan performans esaslı bütçe sistemi sonuç odaklı bir kamu mali yönetiminin uygulanabilmesini sağlayan, aynı zamanda mali saydamlığı ve hesap verilebilirliği güçlendiren bir bütçe sistemidir. Bu sistemin uygulanmasıyla birlikte, kamu idarelerinde orta ve uzun vadeli planlama anlayışının geliştirilmesi, performans yönetim kültürünün oluşturulması ve bu alanda kurumsal kapasitenin geliştirilmesi sağlanmıştır. Ancak performans esaslı bütçe sisteminde üst politika belgelerinde belirtilen amaç ve hedefler ile analitik bütçe sınıflandırmasına göre hazırlanan bütçeler arasında yeteri düzeyde ilişki kurulamadığı, stratejik planlar ve performans programları yoluyla üretilen performans bilgisinin bütçeleme ve karar alma süreçlerine dâhil edilmediği görülmüştür.

Bu nedenle, performans esaslı bütçeleme sisteminden elde edilen kazanımlardan ve uluslararası iyi uygulama örneklerinden de faydalanarak performans bilgileri ile bütçede tahsis edilen kaynaklar arasında bağ kuran performans esaslı program bütçe reformunun hayata geçirilmesine karar verilmiştir. Program bütçe, harcamaların program sınıflandırılmasına göre tasnif edildiği, harcama önceliğini geliştirme konusunda karar alıcılara kamu hizmet sunumu performansına ilişkin bilgilerin sağlandığı ve bu bilgilerin kaynak tahsisi sürecinde sistematik olarak kullanıldığı bir bütçeleme sistemidir.

Performans esaslı program bütçeyle, toplumun ihtiyaç ve beklentilerinin daha etkin bir şekilde bütçede yer alması; kamu kaynakları ile kamu hizmetleri arasında bağ kurulmasına ve harcama önceliğinin geliştirilmesine imkân verilmesi; bütçenin girdilerinden ziyade çıktı ve sonuç odaklı bir yaklaşımla hazırlanması, uygulanması, izlenmesi ve değerlendirilmesi; bütçenin daha sade, anlaşılır ve değerlendirilebilir bir yapıya kavuşturulması; harcama önceliği geliştirmek suretiyle mali disiplinin desteklenmesi; üretilen performans bilgilerinin karar alma süreçlerini destekleyecek şekilde bütçe süreçlerine dâhil edilmesi; üst politika belgeleri ile bütçe arasındaki hedef-amaç ilişkisi ile dil ve kavram birliğinin güçlendirilmesi;

MAHMUT TANAL (İstanbul) – Başkanım ben böyle bir soru sormadım ki! Zaman harcıyor.

PLAN VE BÜTÇE KOMİSYONU SÖZCÜSÜ İBRAHİM AYDIN (Antalya) – Kamu hizmetlerinin diğer kamu hizmetleriyle bağlantısını ortaya koyması nedeniyle kamu hizmet sunumu ve idari yapının etkisinin arttırılması…

(Mikrofon otomatik cihaz tarafından kapatıldı)

MAHMUT TANAL (İstanbul) – 2002’de kamu borcu ne kadar? 2020’de kamu borcu ne kadar? 2020 de burada Hazine ne kadar borçlanmış, 3 tane soru. Bunların benim sorumla ilgisi yok ki! Kimse böyle bir soru da sormadı! Elinize getirdiler tutuşturdular kâğıdı; okuyorsunuz. Hoş değil ki bu!

BAŞKAN – Buyurun.

PLAN VE BÜTÇE KOMİSYONU SÖZCÜSÜ İBRAHİM AYDIN (Antalya) – …gibi kamu mali yönetimini güçlendiren önemli kazanımlar sağlanacaktır.

Geliştirilen performans esaslı program bütçe sistemi, gelişmiş ülkelerde uygulanan ileri bütçe sistemlerinin gerek içerik gerekse teknolojik altyapısı bakımından bütün unsurlarını içermektedir; kamu hizmetlerini ve vatandaşlarımızın beklentilerini merkeze alan yapısıyla ülkemiz ihtiyaçlarına uygun özgün bir bütçe sistemidir. (AK PARTİ sıralarından alkışlar)

BAŞKAN – Birleşime bir dakika ara veriyorum.

Kapanma Saati:23.27

SEKİZİNCİ OTURUM

Açılma Saati: 23.28

BAŞKAN: Başkan Vekili Haydar AKAR

KÂTİP ÜYELER: İshak GAZEL (Kütahya), Emine Sare AYDIN (İstanbul)

-----0-----

BAŞKAN – Sayın milletvekilleri, Türkiye Büyük Millet Meclisinin 4’üncü Birleşiminin Sekizinci Oturumunu açıyorum.

228 sıra sayılı Kanun Teklifi’nin görüşmelerine devam ediyoruz.

Komisyon? Yok.

Ertelenmiştir.

Bugünkü gündemimizde başka bir iş bulunmadığından, alınan karar gereğince kanun teklifleri ile komisyonlardan gelen diğer işleri sırasıyla görüşmek için 14 Ekim 2020 Çarşamba günü saat 14.00’te toplanmak üzere birleşimi kapatıyorum.

Kapanma Saati: 23.29


(x) 7/4/2020 tarihli 78’inci Birleşimden itibaren, coronavirüs salgını sebebiyle Genel Kurul Salonu’ndaki Başkanlık Divanı üyeleri, milletvekilleri ve görevli personel maske takarak çalışmalara katılmaktadır.

(x) Bu bölümde hatip tarafından Türkçe olmayan bir kelime ifade edildi.

(x) 228 S. Sayılı Basmayazı tutanağa eklidir.
 

TÜRKİYE BÜYÜK MİLLET MECLİSİ

TUTANAK DERGİSİ

 

3’üncü Birleşim

7 Ekim 2020 Çarşamba

 

(TBMM Tutanak Hizmetleri Başkanlığı tarafından hazırlanan bu Tutanak Dergisi’nde yer alan ve kâtip üyeler tarafından okunmuş bulunan her tür belge ile konuşmacılar tarafından ifade edilmiş ve tırnak içinde belirtilmiş alıntı sözler aslına uygun olarak yazılmıştır.)

 

 

İÇİNDEKİLER

 

 

 

 

I.- GEÇEN TUTANAK ÖZETİ

II.- GELEN KÂĞITLAR

III.- GÜNDEM DIŞI KONUŞMALAR

A) Milletvekillerinin Gündem Dışı Konuşmaları

1.- Şanlıurfa Milletvekili Halil Özşavlı’nın, Ermenistan’ın Azerbaycan’a saldırısına ilişkin gündem dışı konuşması

2.- Tokat Milletvekili Kadim Durmaz’ın, pandemi sürecinde esnafın yaşadığı sorunlar ve taleplerine ilişkin gündem dışı konuşması

3.- Batman Milletvekili Mehmet Ruştu Tiryaki’nin, Dicle Havzası Zori Çayı üzerinde inşa edilmesi planlanan HES barajı ve doğaya yapacağı tahribata ilişkin gündem dışı konuşması

IV.- AÇIKLAMALAR

1.- Adana Milletvekili Orhan Sümer’in, Ağustos ayında Adana ili Kozan ilçesinde birbirine yakın ormanlık alanlarda çıkan yangınlarla ilgili açılan soruşturmanın ne durumda olduğunu bilmek istediklerine ve yangınlarda zarara uğrayan köylülerin mağduriyetinin giderilmesi gerektiğini Kozanlılar adına dile getirdiğine ilişkin açıklaması

2.- Burdur Milletvekili Mehmet Göker’in, süt üreticilerinin yaşadığı mağduriyete ilişkin açıklaması

3.- Adana Milletvekili Ayhan Barut’un, pamuk üreticilerinin sorunlarına ilişkin açıklaması

4.- Kocaeli Milletvekili İlyas Şeker’in, Kuzey Marmara Otoyolu'nun Gebze-İzmit bölümünün 19 Eylülde açılmasıyla İstanbul-Kocaeli arasındaki trafik yükünün hafifletildiğine, akaryakıt ve emisyon salımının azaltılmasından dolayı 595 milyon liralık tasarruf sağlanacağına ilişkin açıklaması

5.- Kırıkkale Milletvekili Ahmet Önal’ın, pandemi sürecinde uzaktan eğitimde kullanılması zorunlu olan cihazların öğrencilere ve öğretmenlere ücretsiz dağıtılmasının ya da bu cihazlardan alınan TRT payı, KDV ve diğer vergilerin acilen kaldırılmasının önem taşıdığına ilişkin açıklaması

6.- İzmir Milletvekili Bedri Serter’in,  İzmir ilinde Menemen, Bergama, Dikili, Ödemiş, Beydağ, Kiraz ve Kemalpaşalıların Tarım ve Orman Bakanı Bekir Pakdemirli’ye su problemlerinin çözülmesi için seslendiğine ilişkin açıklaması

7.- Bursa Milletvekili Erkan Aydın’ın, Sağlık Bakanlığıyla ilgili Sayıştay raporlarına göre 2018 ile 2019 yıllarında yüksek tazminat ödenmesine neden olan kusurların neler olduğunu ve sorumlularının kimler olduğunu öğrenmek istediğine ilişkin açıklaması

8.- İstanbul Milletvekili Sibel Özdemir’in, ülkenin Avrupa Komisyonu 2019 Raporu’nda stratejik ortak olarak konumlandırıldığına, üyelik perspektifinin yeniden canlandırılması çağrısını bir kez daha yaptıklarına ilişkin açıklaması

9.- Edirne Milletvekili Okan Gaytancıoğlu’nun, pandemi sürecinde esnafın yaşadığı ekonomik zorluklara ilişkin açıklaması

10.- Kayseri Milletvekili Çetin Arık’ın, asistan doktorların çalışma koşullarının ağırlığına ilişkin açıklaması

11.- Manisa Milletvekili Bekir Başevirgen’in, Manisa ili Salihli ilçesi Çapaklı Mahallesi’nde kurulmak istenen biyogaz enerji santrali için Çevre ve Şehircilik Bakanlığı tarafından çıkarılan acele kamulaştırma kararının kanuna aykırı olduğuna ilişkin açıklaması

12.- İstanbul Milletvekili Mahmut Tanal’ın, pandemi döneminde uzaktan eğitimde sorunlar yaşandığına, Millî Eğitim Bakanlığının imkânı olmayan öğrencilere ücretsiz bilgisayar, tablet, internet ve televizyon dağıtmasını talep ettiğine ilişkin açıklaması

13.- Mersin Milletvekili Hacı Özkan’ın, ülkenin en büyük gücünün milletiyle ve kurumlarıyla sergilediği birlik, beraberlik ve dayanışma olduğuna, 2023 hedeflerine doğru kararlılıkla yürümeye devam edeceklerine ve bu yönde iş birliği sergileneceğine inandığı yeni yasama döneminin hayırlı olmasını temenni ettiğine ilişkin açıklaması

14.- Çanakkale Milletvekili Özgür Ceylan’ın, Çanakkale ili Gelibolu ilçesindeki Çokal Barajı’nın 2012 yılında tamamlandığına, proje kapsamındaki Evreşe Kavak Ovası sulaması ile diğer sulama işlerindeyse mesafe katedilemediğine, projenin hangi takvim yılı içinde bitirileceğini, Çanakkale'de inşa hâlindeki baraj, gölet ve sulama tesisleri için 2021 bütçesinde yeterli ödenek ayrılmasının planlanıp planlanmadığını öğrenmek istediğine ilişkin açıklaması

15.- Mersin Milletvekili Ali Cumhur Taşkın’ın, 1-7 Ekim Camiler ve Din Görevlileri Haftası’na ilişkin açıklaması

16.- İstanbul Milletvekili Turan Aydoğan’ın, Kanal İstanbul Projesi’yle  İstanbul'un depreme yönelik olarak her türlü riske girdiğine ve borca sokulduğuna, bu konuda Türkiye Büyük Millet Meclisini siyaset üstü bir noktaya davet ettiğine ilişkin açıklaması

17.- Afyonkarahisar Milletvekili Burcu Köksal’ın, Emirdağlı hemşehrilerinin yaylalarında siyanürle altın çıkarılmasını istemediklerine ilişkin açıklaması

18.- Kocaeli Milletvekili Lütfü Türkkan’ın, Kocaeli ili Körfez ilçesinde 13 Ağustosta meydana gelen kazada ağır yaralanan ve 6 Ekim 2020 tarihinde şehit olan Jandarma Uzman Onbaşı Orkun Eyice’ye Allah’tan rahmet dilediğine, 12 Eylül 1980 darbesinin ardından ilk idam edilenlerden olan Mustafa Pehlivanoğlu’nu ölümünün 40’ıncı yılında rahmetle andığına, altı yıl önce bugün Diyarbakır’da öldürülen Yasin Börü’ye Allah’tan rahmet dilediğine, beş yıl önce bugün Nobel Kimya Ödülü’nü kazanan Profesör Doktor Aziz Sancar’ı bir kez daha kutladığına, Diyarbakır’da çiftçilerin yüksek maliyetler nedeniyle zarar ettiğine, gübre ve mazot desteklemelerinin özel elektrik kuruluşları tarafından borçlarına karşılık tahsil edildiğine, mazot ve gübre desteklerinin çiftçiye doğrudan ulaşması gerektiğine, Diyarbakırlıların Şanlıurfa-Diyarbakır-Habur Otoyolu Projesi’nin bir an önce tamamlanıp hizmete açılmasını ve pandemi döneminde vaka sayısının fazla olduğu Diyarbakır’da şehir hastanesinin acilen tamamlanıp hizmete girmesini istediklerine ilişkin açıklaması

19.- Manisa Milletvekili Erkan Akçay’ın, 7 Ekim 2015’te Nobel Kimya Ödülü’nü alan Profesör Doktor Aziz Sancar’ın millî ve manevi değerler ile bilimselliğin ne kadar uyum içerisinde olduğunun en güzel örneklerinden birisi olduğuna, bu gururu yaşattığı için kendisine bir kez daha teşekkürlerini sunduğuna, 7 Ekim 1980’de idam edilen Mustafa Pehlivanoğlu ile tüm şehitleri rahmet, minnet ve şükranla andığına ilişkin açıklaması

20.- Siirt Milletvekili Meral Danış Beştaş’ın, Ezilenlerin Sosyalist Partisi Eş Genel Başkanı Şahin Tümüklü ve SGDF Eş Genel Başkanı Alev Özkiraz’ın da aralarında olduğu 14 kişinin gözaltına alındığına, şair Ahmet Telli’nin sosyal medyada kendi sayfasına bir başkasının yaptığı yorum sebebiyle Cumhurbaşkanına hakaretten yargılandığına, TÜİK verileri konusunda ciddi tartışmalar olduğuna, eğitimin bir sistem sorunu olduğunun pandemi döneminde su yüzüne çıktığına, pandemi sürecinde cezaevlerinde ölümlerin artmaya devam ettiğine ilişkin açıklaması

21.- İstanbul Milletvekili Engin Altay’ın, Gaziantep ilimizin Hızlı Tren Ağı Projesi'ne alınmış olmasından Cumhuriyet Halk Partisi Grubu olarak memnun olduklarına ancak Şanlıurfa ilinin bu ağın dışında kalmasından şikâyetçi olduklarına ve Şanlıurfa ilinin hızlı tren ağına alınması için yürütme organını göreve çağırdıklarına, Sayıştay raporlarıyla ilgili haberler üzerine RTÜK’ün “Tweet” attığına, Anayasa’nın 160’ıncı maddesinde Sayıştayın görev tanımının yapıldığına, Sayıştay raporlarının Plan ve Bütçe Komisyonunda görüşüldüğüne ve gerekirse Meclisin ek denetim talebinde bulunabileceğine ilişkin açıklaması

22.- İstanbul Milletvekili Mehmet Muş’un, Sayıştayın devlet kurumlarının yaptığı harcamaların kanun ve nizamlara uygun yapılıp yapılmadığını denetlemekle görevli olduğuna, Sayıştayın tespitleri arasında bir hukuksuzluk varsa devletin diğer birimlerinin  faaliyete geçeceğine, kendi dönemlerinde bir bürokratın görev yaptığı sırada eleştirildiğini, görevden ayrılıp aleyhte sözler söylediğinde daha önce söylediklerinin unutulduğunu kamuoyunun dikkatine sunmak istediğine,  Malatya ve Elâzığ illeriyle birlikte 24 ilin 6'ncı bölge teşviklerinin bir yıl uzatıldığına ve bu illerimize hayırlı olmasını dilediğine, ilişkin açıklaması

23.- İstanbul Milletvekili Mehmet Muş’un, Diyarbakır Milletvekili Hişyar Özsoy’un  (3/1324) esas numaralı Cumhurbaşkanlığı Tezkeresi üzerinde HDP Grubu adına yaptığı konuşmasındaki bazı ifadelerine ilişkin açıklaması

24.- İstanbul Milletvekili Hakkı Saruhan Oluç’un, İstanbul Milletvekili Mehmet Muş’un açıklamasındaki bazı ifadelerine ilişkin açıklaması

25.- İstanbul Milletvekili Mehmet Muş’un, İstanbul Milletvekili Hakkı Saruhan Oluç’un açıklamasındaki bazı ifadelerine ilişkin açıklaması

26.- İstanbul Milletvekili Hakkı Saruhan Oluç’un, İstanbul Milletvekili Mehmet Muş’un açıklamasındaki bazı ifadelerine ilişkin tekraren açıklaması

27.- Siirt Milletvekili Meral Danış Beştaş’ın, (3/1324) esas numaralı Cumhurbaşkanlığı Tezkeresine niçin “hayır” dediklerini tutanaklara geçirdiklerine ilişkin açıklaması

28.- İstanbul Milletvekili Mehmet Muş’un, Siirt Milletvekili Meral Danış Beştaş’ın açıklamasındaki bazı ifadelerine ilişkin açıklaması

29.- Siirt Milletvekili Meral Danış Beştaş’ın, İstanbul Milletvekili Mehmet Muş’un açıklamasındaki bazı ifadelerine ilişkin açıklaması

30.- Kocaeli Milletvekili Lütfü Türkkan’ın, Şanlıurfa Milletvekili Mehmet Kasım Gülpınar’ın (3/1324) esas numaralı Cumhurbaşkanlığı Tezkeresi üzerinde şahsı adına yaptığı konuşmasındaki bazı ifadelerine ilişkin açıklaması

31.- İstanbul Milletvekili Mehmet Muş’un, Van Milletvekili Murat Sarısaç’ın HDP grup önerisi üzerinde HDP Grubu adına yaptığı  konuşmasındaki bazı ifadelerine ilişkin açıklaması

32.- Siirt Milletvekili Meral Danış Beştaş’ın, İstanbul Milletvekili Mehmet Muş’un açıklamasındaki bazı ifadelerine ilişkin açıklaması

33.- İstanbul Milletvekili Mehmet Muş’un, Siirt Milletvekili Meral Danış Beştaş’ın açıklamasındaki bazı ifadelerine ilişkin açıklaması

34.- İstanbul Milletvekili Mehmet Muş’un, coronovirüsle mücadelede Sağlık Bakanlığının şimdiye kadar bütün verileri şeffaf olarak paylaştığına ilişkin açıklaması

35.- Siirt Milletvekili Meral Danış Beştaş’ın, Aksaray Milletvekili Cengiz Aydoğdu’nun HDP grup önerisi üzerinde AK PARTİ Grubu adına yaptığı konuşmasındaki bazı ifadelerine ilişkin açıklaması

36.- Adana Milletvekili Müzeyyen Şevkin’in, 6284 sayılı Kanun hükümlerinin uygulanmadığına, İstanbul Sözleşmesi’nin tartışıldığına, bireysel silahlanmanın önünün alınamadığına, şiddetin son bulması için Kabineden neden ses çıkmadığını öğrenmek istediğine ilişkin açıklaması

37.- Ankara Milletvekili Gamze Taşcıer’in, Nadir Hastalıkları Araştırma Komisyonu Raporu’nun sekiz aydır Genel Kurula gelmediğine, uzlaşıyla çıkarılan bu raporun Genel Kurulda okunması için neyin beklendiğini öğrenmek istediğine ilişkin açıklaması

V.- OTURUM BAŞKANLARININ KONUŞMALARI

1.- Oturum Başkanı TBMM Başkan Vekili Süreyya Sadi Bilgiç’in, Sayıştay raporlarının Plan ve Bütçe komisyonuna intikal ettiğine ve Anayasa gereği bütçeyle birlikte kesin hesap raporlarının Plan ve Bütçe Komisyonunda görüşülüp karara bağlandığına ilişkin konuşması

2.- Oturum Başkanı, TBMM Başkan Vekili Süreyya Sadi Bilgiç’in, Grup Başkan Vekilleri söz istediklerinde İç Tüzük’ün 60’ıncı maddesine göre söz verilmesi konusunda siyasi partilerin kendi aralarında bir mutabakat oluştuğuna, Başkanlığın uygulamasının da bu mutabakat doğrultusunda bir uygulama olduğuna ilişkin konuşması

VI.- BAŞKANLIĞIN GENEL KURULA SUNUŞLARI

A) Tezkereler

1.- Cumhurbaşkanlığının, Türkiye'nin Milli Güvenliğine Yönelik Ayrılıkçı Hareketler, Terör Tehdidi ve Her Türlü Güvenlik Riskine Karşı Uluslararası Hukuk Çerçevesinde Gerekli Her Türlü Tedbiri Almak, Irak ve Suriye'deki Tüm Terör Örgütlerinden Ülkemize Bundan Sonra da Yönelebilecek Saldırıları Bertaraf Etmek ve Kitlesel Göç Gibi Diğer Muhtemel Risklere Karşı Milli Güvenliğimizin İdame Ettirilmesini Sağlamak, Türkiye'nin Güney Kara Sınırlarına Mücavir Bölgelerde Yaşanan ve Hiçbir Meşruiyeti Olmayan Tek Taraflı Bölücü Girişimler ve Bunlarla İlgili Olabilecek Gelişmeler İstikametinde Türkiye'nin Menfaatlerini Etkili Bir Şekilde Korumak ve Kollamak, Gelişmelerin Seyrine Göre İleride Telafisi Güç Bir Durumla Karşılaşmamak İçin Süratli ve Dinamik Bir Politika İzlenmesine Yardımcı Olmak Üzere Hudut, Şümul, Miktar ve Zamanı Cumhurbaşkanınca Takdir ve Tayin Olunacak Şekilde, Türk Silahlı Kuvvetlerinin Gerektiği Takdirde Sınır Ötesi Harekat ve Müdahalede Bulunmak Üzere Yabancı Ülkelere Gönderilmesi ve Aynı Amaçlara Matuf Olmak Üzere Yabancı Silahlı Kuvvetlerin Türkiye'de Bulunması, Bu Kuvvetlerin Cumhurbaşkanının Belirleyeceği Esaslara Göre Kullanılması ile Risk ve Tehditlerin Giderilebilmesi İçin Her Türlü Tedbirin Alınması ve Bunlara İmkan Sağlayacak Düzenlemelerin Cumhurbaşkanı Tarafından Belirlenecek Esaslara Göre Yapılması İçin 02.10.2014 Tarihli ve 1071 Sayılı Türkiye Büyük Millet Meclisi Kararı ile Verilen ve Son Olarak 08.10.2019 Tarihli ve 1231 Sayılı Türkiye Büyük Millet Meclisi Kararı ile 30.10.2020 Tarihine Kadar Uzatılan İzin Süresinin Anayasa'nın 92'nci Maddesi Uyarınca 30.10.2020 Tarihinden İtibaren Bir Yıl Uzatılmasına Dair Cumhurbaşkanlığı Tezkeresi (3/1324)

VII.- SATAŞMALARA İLİŞKİN KONUŞMALAR

1.- Diyarbakır Milletvekili Hişyar Özsoy’un, İstanbul Milletvekili Mehmet Muş’un yaptığı açıklaması sırasında şahsına sataşması nedeniyle konuşması

2.- Şanlıurfa Milletvekili Mehmet Kasım Gülpınar’ın, Siirt Milletvekili Meraş Danış Beştaş’ın yaptığı açıklaması sırasında şahsına sataşması nedeniyle konuşması

3.- Şanlıurfa Milletvekili Mehmet Kasım Gülpınar’ın, Kocaeli Milletvekili Lütfü Türkkan’ın açıklaması sırasında şahsına sataşması nedeniyle konuşması

4.- Aydın Milletvekili Bülent Tezcan’ın, İstanbul Milletvekili Mehmet Muş’un açıklaması sırasında şahsına sataşması nedeniyle konuşması

VIII.- ÖNERİLER

A) Siyasi Parti Grubu Önerileri

1.- İYİ PARTİ Grubunun, Samsun Milletvekili Bedri Yaşar ve 21 milletvekili tarafından, Samsun'un Çarşamba, Terme ve Salıpazarı ilçelerinde ve Giresun'un Dereli, Yağlıdere ve Doğankent ilçelerinde meydana gelen sel felaketlerinden kaynaklı hasarın tespiti, mağduriyetlerin giderilmesi ve selin felakete dönüşmesindeki ihmallerin ve oluşan hasarın sorumlularının tespit edilmesi amacıyla Türkiye Büyük Millet Meclisi Başkanlığına verilmiş olan Meclis araştırması önergesinin ön görüşmelerinin, Genel Kurulun 7 Ekim 2020 Çarşamba günkü birleşiminde yapılmasına ilişkin önerisi

2.- HDP Grubunun, Van Milletvekili Murat Sarısaç ve arkadaşları tarafından, Van'da 2 kişinin helikopterden atılması olayının araştırılması amacıyla 7/10/2020 tarihinde Türkiye Büyük Millet Meclisine verilmiş olan Meclis araştırması önergesinin ön görüşmelerinin, Genel Kurulun 7 Ekim 2020 Çarşamba günkü birleşiminde yapılmasına ilişkin önerisi

3.- CHP Grubunun, Türkiye Büyük Millet Meclisi gündeminin “Genel Görüşme ve Meclis Araştırması Yapılmasına Dair Öngörüşmeler” kısmında yer alan, Covid-19 salgınının başta İstanbul olmak üzere ülke genelinde ekonomi üzerinde oluşturduğu olumsuz etkilerin tespit edilerek alınması gereken tedbirlerin belirlenmesi amacıyla verilmiş olan Meclis araştırması önergesinin ön görüşmelerinin, Genel Kurulun 7 Ekim 2020 Çarşamba günkü birleşiminde yapılmasına ilişkin önerisi

B) Danışma Kurulu Önerileri

1.- Danışma Kurulunun, Genel Kurulun 8 Ekim 2020 Perşembe günü toplanmaması önerisinin Genel Kurulun onayına sunulmasına ilişkin önerisi

IX.- KANUN TEKLİFLERİ İLE KOMİSYONLARDAN GELEN DİĞER İŞLER

A) Komisyonlardan Gelen Diğer İşler

1.- Mardin Milletvekili Tuma Çelik'in Yasama Dokunulmazlığının Kaldırılması Hakkında Cumhurbaşkanlığı Tezkeresi (3/1231) ile Anayasa ve Adalet Komisyonları Üyelerinden Kurulu Karma Komisyon Raporu (S. Sayısı : 227)

B) Kanun Teklifleri

1.- Aydın Milletvekili Metin Yavuz ve 60 Milletvekilinin Gıda, Tarım ve Orman Alanında Bazı Düzenlemeler Yapılması Hakkında Kanun Teklifi (2/2985) ve Tarım, Orman ve Köyişleri Komisyonu Raporu (S. Sayısı: 221)

X.- YAZILI SORULAR VE CEVAPLARI

1.- Bilecik Milletvekili Yaşar Tüzün'ün, Bilecik ilinde Valilik kararıyla yıkılan bir yapıya ilişkin sorusu ve İçişleri Bakanı Süleyman Soylu’nun cevabı (7/31745)

2.- Antalya Milletvekili Cavit Arı'nın, tarihi eserlere zarar verilmesini engellemek için alınan önlemlere ilişkin sorusu ve İçişleri Bakanı Süleyman Soylu’nun cevabı (7/31952)

3.- Niğde Milletvekili Ömer Fethi Gürer'in, son altı yılda yapılan trafik denetimlerinde alkol ve uyuşturucu testini kabul etmeyen, uyuşturucu madde alarak araç kullanan ve ehliyetleri geri alınan kişi sayısına ilişkin sorusu ve İçişleri Bakanı Süleyman Soylu’nun cevabı (7/32116)

4.- Muğla Milletvekili Mürsel Alban'ın, alkol satışı yapan eğlence mekanlarının normalleşme sürecinde yeniden açılmasına ilişkin sorusu ve İçişleri Bakanı Süleyman Soylu’nun cevabı (7/32117)

5.- Bartın Milletvekili Aysu Bankoğlu'nun, Bartın Belediyesinde çalışan bir işçi tarafından gerçekleştirilen usulsüzlüğe ilişkin sorusu ve İçişleri Bakanı Süleyman Soylu’nun cevabı (7/32238)

6.- İzmir Milletvekili Tamer Osmanağaoğlu'nun, Çevre, Doğa ve Hayvanları Koruma Polisi projesine ilişkin sorusu ve İçişleri Bakanı Süleyman Soylu’nun cevabı (7/32250)

7.- Balıkesir Milletvekili Ensar Aytekin'in, ülkemizde son on yılda kaybolan, ölü ya da yaralı olarak bulunan çocuk sayısına ve bu konuda alınan önlemlere ilişkin sorusu ve İçişleri Bakanı Süleyman Soylu’nun cevabı (7/32594)

7 Ekim 2020 Çarşamba

BİRİNCİ OTURUM

Açılma Saati: 14.01

BAŞKAN: Başkan Vekili Süreyya Sadi BİLGİÇ

KÂTİP ÜYELER: Mustafa AÇIKGÖZ (Nevşehir), Enez KAPLAN (Tekirdağ)

-----0-----

BAŞKAN – Türkiye Büyük Millet Meclisinin 3’üncü Birleşimini açıyorum. (x)

Toplantı yeter sayısı vardır, görüşmelere başlıyoruz.

Gündeme geçmeden önce 3 sayın milletvekiline gündem dışı söz vereceğim.

Gündem dışı ilk söz Ermenistan’ın Azerbaycan’a saldırısı hakkında söz isteyen Şanlıurfa Milletvekili Halil Özşavlı’ya aittir.

Buyurun Sayın Özşavlı. (AK PARTİ sıralarından alkışlar)

III.- GÜNDEM DIŞI KONUŞMALAR

A) Milletvekillerinin Gündem Dışı Konuşmaları

1.- Şanlıurfa Milletvekili Halil Özşavlı’nın, Ermenistan’ın Azerbaycan’a saldırısına ilişkin gündem dışı konuşması

HALİL ÖZŞAVLI (Şanlıurfa) – Sayın Başkan, değerli milletvekilleri; hepinizi sevgiyle saygıyla selamlıyorum.

27 Eylül sabahı Ermenistan’ın Azerbaycan’a ait hedeflere saldırması neticesinde başlayan çatışmalarda hayatını kaybeden Azerbaycan Türkü kardeşlerime Allah’tan rahmet, yaralılara acil şifalar diliyorum.

Otuz yıldır süren Ermeni işgali artık son bulmalıdır. Azerbaycan haklı mücadelesini sonuna kadar götürmelidir.

Sayın milletvekilleri, sürem çok kısıtlı olduğu için Karabağ meselesinin tarihî arka planına, olayların nasıl çıktığına çok fazla değinemeyeceğim. Zaten hepiniz ve tüm dünya kamuoyu olaylara bizzat şahittir ancak iki husus var ki bunlara önemle vurgu yapmak istiyorum: Biri nüfus meselesidir, diğeri de Ermenistan’ın terör örgütleriyle olan ilişkisidir.

Sayın milletvekilleri, bugün Ermenistan işgallere gerekçe olarak oradaki Ermeni nüfusunu göstermektedir fakat buradaki nüfus asla ama asla doğal bir nüfus olmayıp sonradan getirilerek, taşınarak, oradaki Türklerin başka yerlere sürülerek onların yerine iskân edilmesiyle oluşturulmuş bir nüfustur.

Elimizde dünyanın çeşitli arşivlerinden belgeler vardır; Osmanlı arşiv belgesi fakat Rus arşivlerinden Osmanlı’ya gönderilmiştir: 1914 nüfus sayımında Erivan ve çevresinin nüfusu Ermeniler için 304 bin, Müslümanlar için 640 bindir yani Müslüman Türk nüfus Ermeni nüfustan tam tamına 2 kat daha fazladır.

Peki, bu nüfus nasıl oluşturuldu?

(Uğultular)

BAŞKAN – Sayın milletvekilleri çok uğultu var, lütfen.

HALİL ÖZŞAVLI (Devamla) – Birleşmiş Milletlere ait arşiv belgelerinde dünyanın her yerinden, Orta Doğu’dan, Avrupa’dan Ermenilerin oraya çeşitli projelerle getirildiğini görebiliyoruz. Toplamda 1 milyona yakın Ermeni nüfus Irak’tan, Suriye’den, Lübnan’dan, Avrupa’dan, hatta ve hatta Amerika’dan taşınarak, çeşitli bütçeler, finansman sağlanarak oraya iskân edilmiştir. Örneğin, bir İngiliz arşiv belgesi, görüyorsunuz, 97 bin Ermeni’nin 1947’de İran’dan Ermenistan’a göçürülmesini anlatıyor. Bir de bunun diğer bir boyutu var. Oradaki Türk nüfusun başka yerlere sürülmesi. 1945, 1946, 1947’de Ermenistan ile Azerbaycan’ın komünist parti valileri Stalin’e “Buradaki Türkleri Bakü taraflarına sürelim, onları pamuk tarlalarında çalıştıralım, onların yerine Ermenileri yerleştirelim,” diye dilekçeyle başvuruyorlar. Stalin bunu kabul ediyor ve 1947’den sonra en az 200 bin Azerbaycan Türkü Erivan’dan sökülüp alınacak ve Bakü taraflarına göçürülecektir.

Ermenistan, Kafkasya’nın İsrail’idir. Sayın milletvekilleri, Ermenistan, Kafkasya’nın İsrail’idir çünkü ilhamını, desteğini terörizmden almaktadır. Ermenistan’ın dün de, bugün de terör örgütleriyle yakından ilişkisi vardır. 1980 tarihli bir belgede –İngiliz istihbarat belgesidir- Lübnan’ın Sayda şehrinde ASALA ve PKK toplantı yapıyor “Bundan sonra Türkiye’ye karşı birlikte savaşacağız.” diyorlar. Bu da onun bir belgesi. O günden sonra 9 Kasım 1980’de Strazburg Türk Konsolosluğuna, 11 Kasım 1980’de de Roma Türk Turizm Ofisine bombalı saldırılar yapılacaktır, bu saldırıları ASALA ve PKK birlikte üstleneceklerdir. ASALA 83’te dağılacaktır, ASALA militanları Karabağ’a gidip orada savaşacaklardır. Bunlardan biri Monte Melkonyan’dır. Bugün Monte Melkonyan’ın Erivan’da büstü vardır, orada millî kahraman gibi defnedilmiştir Monte Melkonyan’ı 1980’de Atina İdari Ataşemizi şehit etmesinden biliyoruz; gecenin karanlığından faydalanarak arabasında bulunan Galip Özmen’i ve kızı Neslihan Özmen’i şehit eden bu terörist, bugün millî kahramandır, Erivan’da büstü vardır. Bu da büstün fotoğrafı.

Benzer şekilde Ermenistan’ın PKK’yla da ilişkisi vardır. Gördüğünüz resimdeki şahıs Ermenistan’ın Savunma Bakanı Seyran Ohanyan’dır.

(Mikrofon otomatik cihaz tarafından kapatıldı)

HALİL ÖZŞAVLI (Devamla) – Yarım dakika Sayın Başkanım.

BAŞKAN – Tamamlayın sözlerinizi.

HALİL ÖZŞAVLI (Devamla) – Tarih 19 Aralık 2015, Seyran Ohanyan, Karabağ’da öldürülen bir PKK’lının ailesine taziye ziyaretine gidiyor, PKK paçavraları altında bir de fotoğraf çektiriyor gördüğünüz üzere. Tarih 19 Aralık 2015. Dün de, bugün de Ermenistan’ın terör örgütleriyle ilişkisi devam etmektedir.

Bu işgal haksız bir işgaldir, Azerbaycan, topraklarını mutlaka ama mutlaka kurtaracaktır.

“İki devlet, tek millet” ülküsüyle sonuna kadar Azerbaycan’ın yanındayız, desteklemeye devam edeceğiz.

Hepinizi sevgiyle saygıyla selamlıyorum. (AK PARTİ ve MHP sıralarından alkışlar)

BAŞKAN – Gündem dışı ikinci söz, pandemi sürecinde esnafın yaşadığı sorunlar ve talepleri hakkında söz isteyen Tokat Milletvekili Kadim Durmaz’a aittir.

Buyurun Sayın Durmaz. (CHP sıralarından alkışlar)

2.- Tokat Milletvekili Kadim Durmaz’ın, pandemi sürecinde esnafın yaşadığı sorunlar ve taleplerine ilişkin gündem dışı konuşması

KADİM DURMAZ (Tokat) – Sayın Başkanım, değerli milletvekilleri, televizyonları başında bizi izleyen aziz milletimiz; hepinize sevgiyle saygıyla muhabbetlerimi sunuyorum.

Ülkemizin ve dünyanın yaşadığı Covid-19 noktasında yaşamını yitiren sağlık emekçilerine Cenab-ı Hak’tan rahmet diliyorum. Hâlen ülkemizin insanın sağlığını korumak için mücadele eden, emek veren sağlık emekçilerine buradan saygılar sunuyorum ve hasta olup şifa bekleyenlere de Cenabı Hak’tan acil şifalar diliyorum.

Tabii, pandemi süreci gerçekten önemli bir süreç, bunu da hep birlikte yaşıyoruz. Belli konuların çözüm noktasında eskiden merkez olan Parlamento, maalesef, bu ülkede bir yönetim değişikliğiyle ülkenin geleceğini sadece ve sadece bir kişiye verdiğimiz günden itibaren sorunlar yumağı hâline geldi; buradaki ortak akıldan dün olduğu gibi bugün de bu kadar sorun varken yararlanmama gibi bir kötü alışkanlığı sürdürmeye de AK PARTİ iktidarı devam ediyor.

Pandemi sürecinde mağdur çok, ama en çok esnaf, köylü, çiftçi ve sanayici mağdur oldu. 700 bin esnaf dükkânını kapattı, onlarca esnaf geçinemediği için, hepinizin bildiği gibi, intihar etti. Okullar kapandı; kırtasiyeciler, okul kıyafetçileri, servisçiler, kantinciler, öğrenci yurtları, okul çevresindeki büfe, kafe, restoran gibi işletmeler ve okullarda çalışanlar altı aydır çaresiz. Esnaf okul açılacak diye Sayın Bakanın verdiği umutla ürün aldı, yeniden borçlanmaya, zarar etmeye devam etti. Kantinciler altı ay boyunca hiç gelir elde edemedi, kullanma tarihi geçen, o bedel ödediği ürünleri elleriyle imha etmek zorunda kaldı.

Kırtasiyecileri getirdiğimiz noktada büyük marketler zincirinin acımasız reyonlarıyla, okul mevsimindeki kırtasiye ürünleriyle rekabet edemez hâlâ getirdik. Hâlbuki bu esnaflar yıllık cirolarının yaklaşık yüzde 35-40’ını okulların açıldığı bir ayda yapıyorlardı ama BİM’dir, A101’dir, Şok’tur, bazı marketler bir reyonu kısa sürede hızlı para dönüşümü için kırtasiyeye ayırdılar; işte o küçük esnafın, sanatkârın belini kırdılar. Bu esnaflar, bu mağazalar zincirinin hiç değilse haftada bir gün kapatılmasını istiyordu ama maalesef bunu kimse dinlemedi.

Üniversiteler açılmadı, yurtlar zararda; servisçiler kontak kapatmalarına rağmen Millî Eğitim Bakanlığı ihalesine girip teminatlar ödeyip faiz ödemeye devam ediyorlar. Otobüs firmaları, nakliyatçılarımız zorda. Esnaf çok şey istemedi aslında. Kırk yıllık, elli yıllık, altmış yıllık geleneksel kurumsal firmalar işte zora düştüğü bu günlerde vergi ödediği o devletinin şefkatli elinin bir kere kendine dokunmasını istedi. Ama ne dedi? Dedi ki: “Bir sicil affı istiyorum.” Ama siz bunu hiç duymadınız ve bu esnaf bu devletten, dünyanın gelişmiş devletlerinde olduğu gibi birçok şeyi bekledi. Hani diyorduk ya, eskiden diyordunuz: “O eski Türkiye” Şimdi nerden nereye!

Arkadaşlar, işte o eleştirdiğimiz, kafa tuttuğumuz Avrupa Birliği ülkeleri 25 bin, 35 bin, 40 bin avroluk geri dönüşümü olmayan paraları o esnafına, zordaki yurttaşlarına karşılıksız verdi. Biz ne yaptık? Haydi “Biz Bize Yeteriz”, IBAN attık, yardımda bulunun… Arkadaşlar, büyük devlet öyle büyük sözler etmekle olmuyor. O büyük devlet yurttaşının başını dik tutacak. Bu günlerde çaresiz, yatağa girdiği zaman uyuyamaz, çoluğunun çocuğunun sorduğu sorulara cevap veremez, bankaların kapısından giremez… Gelen sarı zarfların ruhunu ve kimyasını bozamaz olmasını bekliyor. Ama bunların hiçbiri sizin dikkatinizi çekmiyor.

Bakın, bir ÖTV hastalığıdır gidiyor. Bizim Tokat Ziraat Odası Başkanı dün bir basın toplantısı yaptı. İşte 90 kuruşa mal edilen patates 40 kuruşa satılmıyor arkadaşlar. Tokat’ta, şimdi Erbaa’da, Niksar’da, Kazova’da domates üreticileri de aynı şekilde. Sütün fiyatını belirleyen kurumda sütten anlayan 2 kişi yok üretici olmayan. Sütün fiyatı senede bir defa değişiyor.

(Mikrofon otomatik cihaz tarafından kapatıldı)

BAŞKAN – Tamamlayın sözlerinizi Sayın Durmaz.

KADİM DURMAZ (Devamla) – Sütün fiyatı senede bir defa değişiyor arkadaşlar ama besicinin yemine, ilacına, gübresine, sulamada kullandığı elektriğe -yıl on iki ay- ay demiyor sürekli zam geliyor. Bunların mutlaka ve mutlaka göz önüne alınması gerekiyor.

Çiftçi ÖTV’yi ne yapacak arkadaşlar? Hepinize soruyorum özel tüketim vergisini. Biz bunu yıllardır söylüyoruz, diyoruz ki: Çiftçiye, üreticiye mutlak ama mutlak ÖTV’siz bir mazot imkânı sağlanmalı. İşte üretmeli. Pandemi sürecinde eve kapandık. Hepimiz normalde iki öğün, üç öğün yerken daha fazla gıdaya ihtiyacımız oldu. Öyleyse biz o ÖTV’den kolay kazanç şeyinden -devlet her yerde kâr aramaz- uzaklaşıp mutlak ama mutlak üretici köylüye ÖTV’siz mazotu vermek zorundayız.

Yine nakliyatçılar… Otobüslerde sayıyı azalttık, e bu adamların kazancı düştü, vatandaş daha pahalıya gidiyor. Bu süreçte bunu mutlak biz gözden geçirmek zorundayız diyorum.

Hepinize saygılar sunuyorum. (CHP sıralarından alkışlar)

BAŞKAN – Gündem dışı üçüncü söz, Dicle Havzası Zori Çayı üzerinde inşa edilmesi planlanan HES barajı ve doğaya yapacağı tahribatla ilgili söz isteyen Batman Milletvekili Mehmet Ruştu Tiryaki’ye aittir.

Buyurun Sayın Tiryaki. (HDP sıralarından alkışlar)

3.- Batman Milletvekili Mehmet Ruştu Tiryaki’nin, Dicle Havzası Zori Çayı üzerinde inşa edilmesi planlanan HES barajı ve doğaya yapacağı tahribata ilişkin gündem dışı konuşması

MEHMET RUŞTU TİRYAKİ (Batman) – Teşekkür ediyorum Sayın Başkan.

Sayın Başkan, değerli milletvekilleri; sözlerimin başında hepinizi saygıyla selamlıyor, yeni yasama yılının demokrasiden iyice uzaklaşan ülkemize demokrasi, barış ve adalet için bir kapı aralamasını umuyorum.

Değerli milletvekilleri, Batman ili Sason ilçesi Balbaşı köyü ile Diyarbakır ili Kulp ilçesi Kayahan köyleri sınırları içerisinde Zori Çayı üzerinde yapılması planlanan Kayser Hidroelektrik Santrali hakkında görüşlerimi sizlerle kısaca paylaşacağım.

Şimdi bu kürsüden HES’ler üzerine çokça şey söylendi. Yarattığı onca tahribata rağmen HES’leri savunanlar oldu, “Enerji ihtiyacımızı karşılamak için bunları yapmaya mecburuz.” diyenler oldu, doğaya zarar vermediğini savunanlar oldu, istihdam yarattığını, enerjide dışa bağımlılığı azaltacağını söyleyenler oldu. 2010 yılında Yap-İşlet-Devret modeliyle 4628 sayılı Yasa kapsamında özel sektörce yapılması planlanan HES projesi sayısı 1.527’ydi. Buna göre ülkemizde su kullanım hakkı anlaşması yapılmayan neredeyse hiçbir akarsu kalmadı. İşletme ve inşaat hâlindeki toplam HES sayısı 477, inşaatına henüz başlanmayan hidroelektrik santral sayısı 1.050 ve bu rakamlar her gün değişiyor. Herkes biliyor ki akarsular denetimsiz biçimde özel sektöre devredildi, firmalar HES projeleri için birbiriyle yarışıyor, HES lisansı borsası oluştu, lisanslar ticari birer meta hâlinde. İnşaatına henüz başlanmayan 1.050 HES projesinin büyük bir bölümünün ruhsatları sona ermek üzere ama henüz inşaatına başlanmadığı için altı aylık, bir yıllık ek süreler alıyorlar. İşte Sason Zori Çayı üzerinde yapılması planlanan HES’in süresi de bu yıl aralık ayında sona eriyor. Dört yılda bitmesi planlanan inşaat için henüz bir çivi çakılmadı, inşaata başlanmadı -iyi ki de başlanmadı- ama şirket Bakanlığa başvurdu, başlamadığı HES inşaatı için yedi ay ek süre aldı. Bu HES’in yapılmasını Batman’da, Sason’da, Kulp’ta neredeyse hiç kimse istemiyor. Köylüler, toprakları sular altında kalan köylüler ve bu köylerin muhtarları her gün bir kurumu ziyaret ediyorlar; Valiliğe gidiyorlar, İl Özel İdaresine gidiyorlar, İl Genel Meclisine gidiyorlar, gazeteleri ziyaret ediyorlar, ayrım gözetmeksizin siyasi partileri ziyaret ediyorlar, kamuoyu oluşturmaya çalışıyorlar ve doğdukları, doydukları, anılarının yaşandığı, atalarının mezarlarının olduğu topraklara sahip çıkıyorlar. Adalet ve Kalkınma Partisi dâhil herkesi ziyaret ettiler. Aslında, amaçlarına önemli oranda da ulaştılar. Kamuoyunun da desteğiyle İl Genel Meclisi, 4 Eylül 2020 tarihinde 1/5.000’lik ve 1/1.000’lik nazım imar planı ile uygulama imar planlarını reddetti. Köylüler âdeta ikinci kez topraklarına kavuştuklarını düşündüler ve büyük bir mutluluk yaşadılar ama bir kişi, halkı temsil etmekten, halkın çıkarlarından uzak bir kişi, âdeta şirket temsilcisi gibi davranan bir kişi -kendisi Batman Valisi olur- İl Genel Meclisine “Siz nasıl bu teklifi reddedersiniz?” diye diklendi. İl Genel Meclisini tekrar toplamak istiyor ve eski kararın değiştirilmesini istiyor. Ne de olsa Batmanlı değil, ne de olsa Diyarbakırlı değil, Sasonlu değil, Kulplu değil. Herhâlde o köyler, o vadiler, o dereler onun için bir anlam ifade etmiyor; yoksa bu HES için niye bu kadar ısrar ettiği anlaşılamaz.

Ben yapılmak istenen bu HES projesinin olduğu vadiden birkaç tane resim göstereceğim size. Bu HES projesinin yapılmak istendiği yeri dünya gözüyle görmenizi isterim. Emin olun, eğer buraya gitseniz, bu vadiyi, bu şelaleleri görseniz “Biz doğaya, bu topraklara nasıl böyle bir zarar veririz.” diye hepiniz karşı çıkarsınız. Ben bu resimleri her bir milletvekilinin mail adresine de göndereceğim. Ayrıca, çekilmiş videolarını da göndereceğim. Bir coğrafyanın nasıl tahrip edildiğini görmenizi istiyorum.

“Ne olacak, köylülerin toprakları kamulaştırılıyor, zararları da karşılanıyor.” diyenler olabilir. Bu evler Nişantaşı’nda değil, bu köyler Kordon’da değil, bu köyler Çayyolu’nda değil, toprak da İstanbul Boğazı’nın kıyısında değil.

(Mikrofon otomatik cihaz tarafından kapatıldı)

BAŞKAN – Tamamlayın sözlerinizi.

MEHMET RUŞTU TİRYAKİ (Devamla) – Rant ekonomisinin, rant tanrılarının uğramadığı yerler, o yüzden çok düşük bedellerle kamulaştırılıyor. Burada yaşayanların manevi zararlarının zaten karşılanması mümkün değil; atalarının toprakları, dedelerinin, ninelerinin, büyüklerinin mezarları var bu topraklarda, anıları var ama maddi zararları da emin olun karşılanmayacak. Dediğim gibi rant ekonomisinin uğramadığı yerler.

Son olarak şunu söyleyeyim: Yapılması planlanan barajın hemen ilerisinde Malabadi Köprüsü’nün hemen dibinde bir baraj hidroelektrik Santral (HES) var zaten. Dağın öte yakasında, Kulp Çayı üzerinde bir baraj var zaten. On iki bin yıllık Hasankeyf’i sular altında bırakan, üç kenti etkileyen baraj var zaten. Gerçekten amaç Batman’ı insansızlaştırmak mı, bütün Batman’ı sular altında bırakmak mı?

Kulp’a, Sason’a, Batman’a daha fazla zarar vermeyin, coğrafyamızı şirketlerin acımasız hırsına teslim etmeyin diyor, hepinizi saygıyla selamlıyorum. (HDP sıralarından alkışlar)

BAŞKAN – Sayın milletvekilleri, şimdi sisteme giren ilk 15 milletvekiline yerlerinden birer dakika süreyle söz vereceğim.

Öncesinde Sayın Sümer…

IV.- AÇIKLAMALAR

1.- Adana Milletvekili Orhan Sümer’in, Ağustos ayında Adana ili Kozan ilçesinde birbirine yakın ormanlık alanlarda çıkan yangınlarla ilgili açılan soruşturmanın ne durumda olduğunu bilmek istediklerine ve yangınlarda zarara uğrayan köylülerin mağduriyetinin giderilmesi gerektiğini Kozanlılar adına dile getirdiğine ilişkin açıklaması

ORHAN SÜMER (Adana) – Teşekkür ederim Sayın Başkan.

Ağustos ayı içinde seçim bölgem Adana Kozan ilçemizde birbirine yakın ormanlık alanlarda defalarca yangın çıktı. Bizler yangının kasti olarak çıkarıldığına dair öngörümüzü kamuoyuyla paylaştık. Nitekim, Sayın Bakan Pakdemirli de benzer bir açıklamada bulundu. Gelinen noktada açılan soruşturma ne durumdadır? Ormanlarımızı kimler hangi amaçla yaktı, bilmek istiyoruz.

Ayrıca Karahamzalı’da 25, Acaryayla’da 17, Çürüklü’de 32, Çamlıca’da 48 ev yandı. Bakanlık bu evler için 100 ile 120 bin TL arasında faizsiz ve iki yıl sonra ödemeli kredi vereceğini açıkladı ancak köylülerimize intikal eden bir şey olmadı. Olsa dahi köylülerimiz iki yıl sonra bu krediyi nasıl ödeyecek? Ayrıca, bağ bahçesi yananlar fidan yardımı ve maddi destek bekliyor. Hayvanları ölenler ve hayvan yeminden mağdur olanlar zararlarının karşılanmasını istiyor. Zor kış koşulları gelmeden bu talepleri buradan Kozanlı hemşehrilerim adına dile getiriyorum çünkü kış koşulları o bölgede çok zorlu geçiyor.

Sayın Bakan, Kozan’ı unutmayın.

BAŞKAN – Sayın Göker…

2.- Burdur Milletvekili Mehmet Göker’in, süt üreticilerinin yaşadığı mağduriyete ilişkin açıklaması

MEHMET GÖKER (Burdur) – Sayın Başkan, bilindiği üzere Ulusal Süt Konseyi çiğ süt fiyatlarını yaklaşık on üç buçuk aylık bir süreç için 2 lira 30 kuruşta sabit tutmuştur. Ancak ülkemizde her geçen gün artan girdi maliyetleri hayvancılıkla uğraşan üreticilerimizi zora sokmaktadır. Bugün 50 kiloluk 1 çuval yem 105 lira, 1 ton saman 850 lira olmuştur. Hayvancılıkta acilen, et, süt, yem paritesi kurallara bağlanmalı, tarımda olduğu gibi hayvancılıkta da yerli üretim desteklenmeli, yem bitkilerinin üretiminin artırılması için Bakanlık devreye girmeli, süt üreticilerinin yem fiyatlarındaki artışlardan ve diğer girdi maliyetlerinden korunmasına yönelik tedbirler alınmalıdır.

Saygılarımı sunuyorum.

BAŞKAN – Sayın Barut…

3.- Adana Milletvekili Ayhan Barut’un, pamuk üreticilerinin sorunlarına ilişkin açıklaması

AYHAN BARUT (Adana) – Sayın Başkan, tarımsal üretimin AKP eliyle bitirildiği ülkemizde, pamuk üreticilerimiz emeklerinin karşılığını alamamanın hüznünü yaşıyor. Üç yıl önce pamuk 4,5 liraydı, dolar 3,5 liraydı. Bugün dolar yüzde 130 artarak 8 TL’ye dayandı. Ürün fiyatı ise yerinde sayıyor, hatta geriye gidiyor. Bugün 1 kilogram kütlü pamuğun fiyatı 6 liranın altında olmamalıydı ama iktidar çiftçinin hâline kör, taleplerine sağır bakıyor. Üretici kazanamayınca ekimden uzaklaştı, iktidar ise 2 milyar dolara yakın pamuk ithalatıyla çiftçimize ve ekonomimize darbe vurdu, sadece bir avuç yandaş ve rantiyeci mutlu oldu.

Pamukta hâlâ destekleme primleri açıklanmış değil. 30’dan fazla iş kolunun ham maddesi olan, yağ, yem, tekstil sanayimizin vazgeçilmezi pamuk bu topraklarda daha fazla boy vermelidir. Bunun için, bugün 4 lira seviyesinde ürününü satan pamuk üreticisinin yüzünün gülmesini istiyorsak, destekleme primi 1,5 ila 2 liranın altında olmamalıdır.

Teşekkür ederim.

BAŞKAN – Sayın Şeker…

4.- Kocaeli Milletvekili İlyas Şeker’in, Kuzey Marmara Otoyolu'nun Gebze-İzmit bölümünün 19 Eylülde açılmasıyla İstanbul-Kocaeli arasındaki trafik yükünün hafifletildiğine, akaryakıt ve emisyon salımının azaltılmasından dolayı 595 milyon liralık tasarruf sağlanacağına ilişkin açıklaması

İLYAS ŞEKER (Kocaeli) – Teşekkür ediyorum Sayın Başkan.

Saygıdeğer milletvekilleri, 19 Eylülde Kuzey Marmara Otoyolu’nun 5’inci kesimi Gebze-İzmit bölümü Cumhurbaşkanımız Sayın Recep Tayyip Erdoğan’ın video konferans katılımıyla açıldı. 400 kilometre uzunluğundaki otoyolun 321.2 kilometresi trafiğe açılmış oldu. Trafiğe açılan Gebze-İzmit arasıyla Kartepe, İzmit, Derince, Körfez, Dilovası ve Gebze ilçelerimizin transit trafik yükü de hafiflemiş oldu. Aynı zamanda İstanbul-Kocaeli arasındaki yüksek trafik yükünü hafifletirken, TEM otoyoluna ve E-100 karayoluna hızlı, güvenli ve konforlu yeni bir ulaşım alternatifi oluşturdu.

Açılan bu güzergah, sadece vakitten, akaryakıttan ve emisyon salınımının azaltılmasından dolayı 595 milyon liralık tasarruf sağlayacak. Cumhurbaşkanımız Sayın Recep Tayyip Erdoğan’ın söylediği gibi: “Yol medeniyettir ancak bu şekilde yollara sahipseniz medeniyet yarışında sizi kolay kolay kimse yakalayamaz.” Gebze-İzmit otoyolunun ülkemize, milletimize, Kocaeli’mize hayırlı olmasın diliyor, Genel Kurulu saygıyla selamlıyorum.

BAŞKAN – Sayın Önal…

5.- Kırıkkale Milletvekili Ahmet Önal’ın, pandemi sürecinde uzaktan eğitimde kullanılması zorunlu olan cihazların öğrencilere ve öğretmenlere ücretsiz dağıtılmasının ya da bu cihazlardan alınan TRT payı, KDV ve diğer vergilerin acilen kaldırılmasının önem taşıdığına ilişkin açıklaması

AHMET ÖNAL (Kırıkkale) – Teşekkürler Sayın Başkan.

Mart ayından itibaren Türkiye’mizde etkisini göstermeye başlayan Covid-19 salgını, pek çok alanda olduğu gibi eğitim-öğretim alanında da ciddi problemlere sebep olmuştur.

Bu süreçte pek çok özel okul video konferans sistemiyle eğitime başlamış ancak devlet okullarında eğitim gören öğrencilerimiz bu imkândan yararlanamamışlardır. Ülkemizde uzun süredir yaşanan derin ekonomik kriz ve döviz kuru artışları sebebiyle uzaktan eğitimde kullanılması zorunlu olan bilgisayar, laptop ve tablet gibi cihazlara olan talepler neredeyse 10 kat artmıştır. Dar gelirli aile çocukları maalesef bu durum sebebiyle bu cihazları alamamış, eğitim-öğretim hakkına erişmekte ciddi engellerle karşı karşıya kalmışlardır. Eğitimde kullanılması zorunlu olan bu cihazların tüm öğrencilerimize ve öğretmenlerimize ücretsiz dağıtılması ya da bu cihazların herkes tarafından temin edilebilmesi için bu cihazlardan alınan TRT payı, KDV ve diğer vergilerin acilen kaldırılması büyük önem taşımaktadır.

Teşekkür ederim.

BAŞKAN – Sayın Serter…

6.- İzmir Milletvekili Bedri Serter’in,  İzmir ilinde Menemen, Bergama, Dikili, Ödemiş, Beydağ, Kiraz ve Kemalpaşalıların Tarım ve Orman Bakanı Bekir Pakdemirli’ye su problemlerinin çözülmesi için seslendiğine ilişkin açıklaması

BEDRİ SERTER (İzmir) – Sayın Başkan, teşekkür ederim.

Hepimiz seçim bölgelerimizden geldik. Halkımızla beraberdik ve onları dinledik. İzmir ne diyor biliyor musunuz? “Su krizi kapıda.” diyor. Kentimin, kuzeyi, güneyi, doğusu, batısı “Su yok.” diyor. Menemen’de Emiralem Ovası’nda, Bakırçay’da, Küçük Menderes’e bağlı bütün ilçelerimizin temsilcileriyle, muhtarlarıyla bir basın açıklaması yaptım. Buradan da bir kez daha İzmir üreticisinin, çiftçisinin sesi olarak sesleniyorum. “İzmir’e yeni su kaynakları bulunsun. “2030’a kadar İzmir’in su problemi yok.” diyen Tarım Bakanına Menemen, Bergama, Dikili, Ödemiş, Beydağ, Kiraz, Kemalpaşa sesleniyor “Baraj istiyoruz, gölet istiyoruz.” diye. “Beydağ Barajı’nın üzerinde susuzluktan yürüyebiliyoruz. Biz, hak ettiğimiz suyu istiyoruz.” diyorlar. Tarımsal alanlarımızın bitmesini istemiyorsak su şart, daha fazla gecikmeden planlama zorunlu.

Teşekkür ederim.

BAŞKAN – Sayın Aydın…

7.- Bursa Milletvekili Erkan Aydın’ın, Sağlık Bakanlığıyla ilgili Sayıştay raporlarına göre 2018 ile 2019 yıllarında yüksek tazminat ödenmesine neden olan kusurların neler olduğunu ve sorumlularının kimler olduğunu öğrenmek istediğine ilişkin açıklaması

ERKAN AYDIN (Bursa) – Teşekkür ederim Sayın Başkanım.

Bildiğiniz gibi, Sayıştay, Meclis adına denetim yapan önemli bir kurumumuz. Bu Sayıştay raporları dikkate alınarak yapmamız gereken denetim görevlerini yerinde yapamadığımız için, maalesef, bu görevi bir dakikaya sığdırıyoruz.

Sayıştay raporlarının Sağlık Bakanlığıyla ilgili kısmına baktığımızda, Sağlık Bakanlığı bütçesinin bir kısmı -ki önemli bir kısmı- davalara gitmiş, kusurlar nedeniyle açılan davalara. 2018 yılında 125 dava açılmış, 2019’daki davalarla birlikte toplam 31 milyon 290 bin 211 TL, kusurlar nedeniyle davalara gitmiş. Şimdi buradan Sayın Bakana soruyorum: Bu kusurlar nelerdir? Bu kusurların sorumluları kimlerdir? Vatandaş neden bu kadar fazla dava açmış ve Bakanlık bu kadar yüksek tazminata mahkûm olmuştur? Bu kadar yüksek tazminat ödenmesi izaha muhtaç değil midir?

Teşekkür ederim.

BAŞKAN – Sayın Özdemir…

8.- İstanbul Milletvekili Sibel Özdemir’in, ülkenin Avrupa Komisyonu 2019 Raporu’nda stratejik ortak olarak konumlandırıldığına, üyelik perspektifinin yeniden canlandırılması çağrısını bir kez daha yaptıklarına ilişkin açıklaması

SİBEL ÖZDEMİR (İstanbul) – Teşekkür ederim Sayın Başkan.

Avrupa Komisyonu 2019 Türkiye Raporu dün açıklandı. Rapor, AKP yönetimindeki ülkemizin Avrupa Birliği standartlarından ve üyelik perspektifinden hızla uzaklaştığını, demokrasi, hukukun üstünlüğü, yargı bağımsızlığı, ekonominin işleyişi gibi temel alanlardaki gerilemenin devam ettiğini net bir şekilde ortaya koymaktadır. Özellikle, Cumhurbaşkanlığı hükûmet sistemiyle birlikte kurumsallaşmadan, liyakatten uzaklaşılması, bağımsız kurumsal yapıların lağvedilmesi, kuvvetler ayrılığının ortadan kaldırılması ve yargı reformunda Avrupa Birliği’ne taahhütlerimizden uzaklaşılması sonucu AB çıpası kopma noktasına gelmiştir. AB’ye aday ülke statüsünü kaybetme noktasına gelen ülkemiz, raporda stratejik ortak olarak konumlandırılmıştır. Demokrasi, temel hak ve özgürlükler, hukukun üstünlüğü, büyüyen, zenginleşen bir Türkiye için AB çıpasının önemini tekrar hatırlatıyor, üyelik perspektifini yeniden canlandırması çağrısını bir kez daha, yeniden yapıyoruz.

BAŞKAN – Sayın Gaytancıoğlu…

9.- Edirne Milletvekili Okan Gaytancıoğlu’nun, pandemi sürecinde esnafın yaşadığı ekonomik zorluklara ilişkin açıklaması

OKAN GAYTANCIOĞLU (Edirne) – Teşekkür ederim Sayın Başkan.

Son zamanlarda internetteki satılık ve devir ilanlarına bakıyor musunuz, bilmem. Ya da sokakta yürürken dükkânlara yapıştırılmış ilanları görüyor musunuz? Kırtasiyeler, servisler satılık; sahipleri devretmek için müşteri arıyor, müşteri de yok. Esnaf perişan. Faizsever AKP Hükûmetinin esnaf için yaptığı tek şey, faizle para vermek. Şimdi geri ödeme zamanı geldi; para yok, müşteri yok. Esnaf da dükkânlarını satışa çıkarmış, devretmek istiyor, almak isteyen kimseyi bulamıyor, kapatıyor. Kapatıyor da başka bir iş mi yapıyor? Hayır. Sizin gizlediğiniz işsizler ordusuna katılıyor. İşte, babalar gibi sata sata AKP iktidarının Türkiye’yi getirdiği yer burasıdır. Buradan AKP kafasıyla çıkış da mümkün görünmüyor. Ey dolarla işi olmayanlar: Vatandaş sizin beceriksizliğinizin bedelini dolarla ödüyor! Yandaşlarınız geçilmeyen yolların, uçulmayan havaalanlarının parasını yata yata dolarla alıyor. Keşke yandaşlarınıza ödeme yaparken de dolarla işiniz olmasaydı.

BAŞKAN – Sayın Arık…

10.- Kayseri Milletvekili Çetin Arık’ın, asistan doktorların çalışma koşullarının ağırlığına ilişkin açıklaması

ÇETİN ARIK (Kayseri) – Teşekkür ederim Sayın Başkan.

Gerek pandemi sürecinde gerekse de pandemi öncesinde asistan doktorlar büyük bir yükü omuzluyor. Otuz altı saat uykusuz, aralıksız çalışıyorlar. Asistan doktorlardan insanüstü performans bekleniyor. Sorarım size, hangi insan otuz altı saat uyumadan aralıksız çalışabilir? Bu durum hem hasta hem de hekim sağlığı için gayriinsanidir. Asistan doktorların da ailesine, sevdiklerine, hobilerine vakit ayırmaya ihtiyaçları var, aşırı çalışmaları nedeniyle eğitimleri de aksıyor.

Sayın milletvekilleri, siz otuz altı saat uyumadan direksiyon başına geçip seyahat edebilir misiniz ya da otuz altı saat uyumayan bir şoförün aracına biner misiniz? Peki, otuz altı saat uyumayan bir hekime canınızı nasıl emanet edeceksiniz? Asistan doktorlar robot değildir, nöbet sonrası izin anayasal bir haktır. Gelin, emek hırsızlığına göz yummayalım, bir hakkı teslim edelim.

Teşekkür ederim.

BAŞKAN – Sayın Başevirgen…

11.- Manisa Milletvekili Bekir Başevirgen’in, Manisa ili Salihli ilçesi Çapaklı Mahallesi’nde kurulmak istenen biyogaz enerji santrali için Çevre ve Şehircilik Bakanlığı tarafından çıkarılan acele kamulaştırma kararının kanuna aykırı olduğuna ilişkin açıklaması

BEKİR BAŞEVİRGEN (Manisa) – Teşekkür ederim Sayın Başkan.

Temmuz ayında, Salihli’nin Çapaklı Mahallesi’nde kurulmak istenen biyogaz enerji santraline karşı yürütmeyi durdurma ve imar planındaki değişikliğe ilişkin hukuki süreç devam ederken şirketin proje sahasına yol yapmaya çalışması köylülerimiz tarafından engellenmişti. En başından beri hukuk dışı yollarla faaliyet gösteren şirket, şimdi arkasına devletin gücünü alarak Çevre ve Şehircilik Bakanlığı tarafından acele kamulaştırma kararı çıkartılmasını sağladı. Cumhurbaşkanı imzasıyla alınan bu kararda kamu yararı yoktur.

Özel sektörün yatırımı için bu işlemin yapılması ve vatandaşın malına el konulması yasal değildir. Bu karar devletin acil bir ihtiyacı için değil, tamamen şirketin isteğiyle çıkarılmıştır. Kanuna aykırı olan bu kamulaştırmaya karşıyız.

Topraklarını ve verimli tarım arazilerini korumaya çalışan Çapaklı halkımızın yanında olmaya devam edeceğiz.

BAŞKAN- Sayın Tanal…

12.- İstanbul Milletvekili Mahmut Tanal’ın, pandemi döneminde uzaktan eğitimde sorunlar yaşandığına, Millî Eğitim Bakanlığının imkânı olmayan öğrencilere ücretsiz bilgisayar, tablet, internet ve televizyon dağıtmasını talep ettiğine ilişkin açıklaması

MAHMUT TANAL (İstanbul) – Teşekkür ederim Başkanım.

AK PARTİ iktidarı uzaktan eğitimde başarısız oldu. Bilgisayarı, tableti, interneti hatta televizyonu olmayan çocuklarımız eğitimden mahrum kaldı. Kırsalda öğrenciler ve öğretmenler EBA’ya bağlanabilmek için tepelere, çatılara çıkıyor.

Kahramanmaraş’ta Edebiyat Öğretmeni Aziz Serin, internetteki sorun nedeniyle -öğrencilerine ders anlatabilmek için- çıktığı tepede kalp krizi geçirerek hayatını kaybetti. Esenyurt’ta ilkokul öğrencisi Çınar Mert, komşudan internet hattı çekmek için babasıyla beraber çıktığı çatıdan düşerek yaşamını yitirdi. EBA şehitlerimizi rahmetle anıyorum.

Çocuklarımız aylardır eğitim imkânlarından mahrum, iktidar hiçbir tedbir almıyor. Başarısızlıkla sonuçlanan FATİH Projesi’nde milyonlar çöpe atılmasaydı, Evrensel Hizmet Fonu amacına uygun kullanılsaydı uzaktan eğitimde sorun yaşanmazdı.

Çözüm olarak Millî Eğitim Bakanlığımızın imkânı olmayan öğrencilerimize ücretsiz bilgisayar, tablet, internet ve televizyon dağıtmasını talep ediyorum.

Saygılarımı sunuyorum.

BAŞKAN – Sayın Özkan…

13.- Mersin Milletvekili Hacı Özkan’ın, ülkenin en büyük gücünün milletiyle ve kurumlarıyla sergilediği birlik, beraberlik ve dayanışma olduğuna, 2023 hedeflerine doğru kararlılıkla yürümeye devam edeceklerine ve bu yönde iş birliği sergileneceğine inandığı yeni yasama döneminin hayırlı olmasını temenni ettiğine ilişkin açıklaması

HACI ÖZKAN (Mersin) – Teşekkürler Sayın Başkan.

Türkiye’nin en büyük gücü milletiyle ve onu temsil eden kurumlarıyla sergilediği birliktir, beraberliktir, dayanışmadır. Bu öyle bir güçtür ki ne parayla ne teknolojiyle ne de diğer imkânlarla kıyas kabul eder. İşte bunun için her fırsatta bir olacağız, iri olacağız, diri olacağız, kardeş olacağız, hep birlikte Türkiye olacağız diyoruz; yeter ki siyasi konulardaki rekabetimizi ve farklılıklarımızı, ülkemize ve milletimize karşı olan sorumluluklarımızın önüne geçirmeyelim.

Türkiye’ye inanan, istiklalimize ve istikbalimize güvenen, milletimizle aynı istikamette olan herkesle birlikte 2023 hedeflerimize doğru kararlılıkla yürümeye devam edeceğiz. Bu yönde örnek bir iş birliği sergileyeceğimize inandığım yeni yasama dönemimizin hayırlı olmasını temenni ediyor, Genel Kurulu saygıyla selamlıyorum.

BAŞKAN – Sayın Ceylan…

14.- Çanakkale Milletvekili Özgür Ceylan’ın, Çanakkale ili Gelibolu ilçesindeki Çokal Barajı’nın 2012 yılında tamamlandığına, proje kapsamındaki Evreşe Kavak Ovası sulaması ile diğer sulama işlerindeyse mesafe katedilemediğine, projenin hangi takvim yılı içinde bitirileceğini, Çanakkale'de inşa hâlindeki baraj, gölet ve sulama tesisleri için 2021 bütçesinde yeterli ödenek ayrılmasının planlanıp planlanmadığını öğrenmek istediğine ilişkin açıklaması

ÖZGÜR CEYLAN (Çanakkale) – Sayın Başkan, Çanakkale’nin bütün ilçelerinde yaygın şekilde tarımsal üretim yapılmaktadır. Çiftçilerimizin üretimi, toprağın suyla buluştuğu oranda artacaktır. Ülkemizin tarımsal ürünlerdeki ithalat eğilimini tersine çevirmenin yolu verimli toprakları suyla kavuşturmaktan geçmektedir. Sulama projelerinin fayda maliyet analizi bu çerçevede yapılır ve yeterli kaynak ayrılırsa bu projelerin kısa sürede kendini amorti edeceği aşikârdır.

Gelibolu ilçemizde DSİ tarafından Kocadere üzerine içme, kullanma ve sulama suyu sağlamak maksadıyla inşa edilen Çokal Barajı 2012 yılında tamamlandı. Proje kapsamında yapımı planlanan Evreşe Kavak Ovası sulaması ve diğer sulama işlerindeyse mesafe katedilemedi. Bu proje hangi takvim yılı içinde bitirilecektir? Çanakkale’de inşa hâlindeki baraj, gölet ve sulama tesisleri için 2021 bütçesinde yeterli ödenek ayırmayı planlıyor musunuz?

BAŞKAN – Sayın Taşkın…

15.- Mersin Milletvekili Ali Cumhur Taşkın’ın, 1-7 Ekim Camiler ve Din Görevlileri Haftası’na ilişkin açıklaması

ALİ CUMHUR TAŞKIN (Mersin) – Teşekkür ederim Sayın Başkan.

Ülkemizde 1-7 Ekim Camiler ve Din Görevlileri Haftası olarak kutlanmaktadır. İslam medeniyeti, cami merkezli bir medeniyettir. Camiler, tüm Müslümanların Cenab-ı Allah’ın manevi huzurunda dua ve ibadetlerini, samimi yakarışlarını birleştirerek eda ettikleri kutsal mekânlardır. Camiler, aynı zamanda kültürümüzü yaşattığımız, bizi biz yapan değerlerimizi canlı tuttuğumuz, sosyal dokumuzu kuvvetlendiren müstesna mekânlardır. Din görevlilerimiz, bizlere dinî konularda rehberlik eder. Din görevlisi, bulunduğu sosyal çevrede birleştiren, sorunlara elinden geldiğince çözüm olmaya çalışan kişidir. Bu vesileyle Camiler ve Din Görevlileri Haftası’nın ülkemiz ve milletimiz için hayırlara vesile olmasını temenni ediyorum. İfa ettikleri görev itibarıyla toplumumuzun manevi mimarları olan tüm din görevlilerini tebrik ediyor, Genel Kurulu saygıyla selamlıyorum.

BAŞKAN – Sayın Aydoğan…

16.- İstanbul Milletvekili Turan Aydoğan’ın, Kanal İstanbul Projesi’yle  İstanbul'un depreme yönelik olarak her türlü riske girdiğine ve borca sokulduğuna, bu konuda Türkiye Büyük Millet Meclisini siyaset üstü bir noktaya davet ettiğine ilişkin açıklaması

TURAN AYDOĞAN (İstanbul) – Teşekkür ederim Sayın Başkanım.

Dünyanın ve Türkiye’nin en güzide havalimanlarından bir tanesi Atatürk Havalimanı gözümüzün içine baka baka yok edildi. Türkiye’nin ve İstanbul’umuzun birçok önemli değerini yok eden tekçi bir iktidarla karşı karşıyayız. Bu konuda bir alan da Kanal İstanbul. İstanbul halkı bilgilendirilmeden, itiraz hakkı kullanılmadan hızlı bir şekilde imar planları geçirilerek vatandaş yerinden yurdundan ediliyor, doğa yok ediliyor, Sazlıdere ve Terkos Barajı’nın suyu kullanılamaz hâle getirilerek İstanbul susuz bırakılıyor. İstanbul’un her türlü depreme yönelik olarak her türlü risk altına girdiği ve aynı zamanda da borç altına sokulduğu, Türkiye’nin olağanüstü borç altına sokulduğu bir proje hızla hayatımıza sokulmaya çalışılıyor. 70 milyar olarak açıklanan bedelin şimdilik 150 milyar lira, Türk parasının değer kaybıyla beraber 300 milyar lira olarak torunlarımıza kadar gırtlağımıza borç olarak dayanacağını artık bilmeyen yok.

Denizi, toprağı yok edilen İstanbul’a karşı, Türkiye Büyük Millet Meclisi kanalıyla önergelerimizle çok çeşitli başvurular yaptık. Ama burada siyasetüstü bir noktaya Türkiye Büyük Millet Meclisini davet ediyorum. Bu tekçi iktidarın zoraki uygulamalarına karşı hep birlikte tavır koyalım.

BAŞKAN – Sayın Köksal, buyurun.

17.- Afyonkarahisar Milletvekili Burcu Köksal’ın, Emirdağlı hemşehrilerinin yaylalarında siyanürle altın çıkarılmasını istemediklerine ilişkin açıklaması

BURCU KÖKSAL (Afyonkarahisar) – Seçim bölgem Afyonkarahisar ili, Emirdağ ilçesine bağlı yaylalar için verilen maden arama ruhsatından sonra orada yaşayan vatandaşlar, siyanürle altın çıkarılması durumunda siyanürün insan sağlığına, doğaya, çevreye ve orada yaşayan canlılara zarar verebileceği endişesi içindedir. Söz konusu yayla yollarının özellikle maden numunesinin alındığı bölgeye kadar âdeta şirket için özel yapılmış olması, en son bölgede yaşayan yılkı atlarının toplanması için ihale açılacağı iddiası ortalıktayken Doğa Koruma ve Millî Parklar Genel Müdürlüğü tarafından, bir özel şahsın Afyonkarahisar, Konya ve Manisa illerinde bulunan yılkı atlarını sahiplenme talebinin olumlu bulunduğuna ilişkin verilen yazı ortaya çıkmıştır. Emirdağlı hemşehrilerim “Maden şirketinin rahatça siyanürle altın çıkarmasını sağlamak için mi yılkı atları yaşam alanından koparılmak isteniyor?” diye soruyorlar ve diyorlar ki: “Biz yaylalarımızda siyanürle altın çıkarılmasını istemiyoruz.”

BAŞKAN – Sayın milletvekilleri, şimdi Sayın Grup Başkan Vekillerinin söz taleplerini karşılayacağım.

Sayın Türkkan, buyurun.

18.- Kocaeli Milletvekili Lütfü Türkkan’ın, Kocaeli ili Körfez ilçesinde 13 Ağustosta meydana gelen kazada ağır yaralanan ve 6 Ekim 2020 tarihinde şehit olan Jandarma Uzman Onbaşı Orkun Eyice’ye Allah’tan rahmet dilediğine, 12 Eylül 1980 darbesinin ardından ilk idam edilenlerden olan Mustafa Pehlivanoğlu’nu ölümünün 40’ıncı yılında rahmetle andığına, altı yıl önce bugün Diyarbakır’da öldürülen Yasin Börü’ye Allah’tan rahmet dilediğine, beş yıl önce bugün Nobel Kimya Ödülü’nü kazanan Profesör Doktor Aziz Sancar’ı bir kez daha kutladığına, Diyarbakır’da çiftçilerin yüksek maliyetler nedeniyle zarar ettiğine, gübre ve mazot desteklemelerinin özel elektrik kuruluşları tarafından borçlarına karşılık tahsil edildiğine, mazot ve gübre desteklerinin çiftçiye doğrudan ulaşması gerektiğine, Diyarbakırlıların Şanlıurfa-Diyarbakır-Habur Otoyolu Projesi’nin bir an önce tamamlanıp hizmete açılmasını ve pandemi döneminde vaka sayısının fazla olduğu Diyarbakır’da şehir hastanesinin acilen tamamlanıp hizmete girmesini istediklerine ilişkin açıklaması

LÜTFÜ TÜRKKAN (Kocaeli) – Sayın Başkan, değerli milletvekilleri; memleketim Kocaeli’den acı bir haber aldık ne yazık ki. Kocaeli’nin Körfez ilçesinde 13 Ağustosta freni boşalan jandarma minibüsünün park hâlindeki otomobile, ardından sonra bir de inşaat duvarına çarpması sonucu ağır yaralanan ve hastanede tedavi gören Jandarma Uzman Onbaşı Orkun Eyice’yi ne yazık ki dün kaybettik. Daha çok genç bir yaşta, 23 yaşında kaybettiğimiz şehidimize Allah’tan rahmet diliyorum, kederli ailesine ve milletimize başsağlığı diliyorum.

12 Eylül 1980 darbesinin ardından ilk idam edilenlerden biri olan Mustafa Pehlivanoğlu’nu şehadetinin 40’ıncı yılında rahmetle anıyorum. Masum olduğu herkesçe bilindiği hâlde cunta lideri Kenan Evren’in “Bir sağdan, bir soldan astık.” sözlerinin kanıtı niteliğinde denge olsun diye idamına karar verilmişti Mustafa Pehlivanoğlu’nun. Mustafa Pehlivanoğlu darağacına gitmeden önce ailesine bıraktığı son mektupta “Mustafalar ölür, Allah davası ölmez, milliyetçilik yaşar.” demişti. Evet, milliyetçilik yaşıyor ve yaşayacak. Mustafa Pehlivanoğlu’nun mekânı cennet, ruhu şad olsun.

Yasin Börü, altı yıl önce bugün Diyarbakır’da hain terör örgütü tarafından öldürülmüştü. Henüz 16 yaşında bir çocukken öldürülen Yasin’e Allah’tan rahmet diliyorum.

Profesör Doktor Aziz Sancar, beş yıl önce bugün Nobel Kimya Ödülü’nü kazanan ilk Türk bilim insanı oldu. Bu muazzam başarı için Sayın Sancar’ı bir kez daha Meclisten kutluyorum. Kendisinin açtığı bu yolda Türk gençliğinin kararlılıkla ilerlemesini ve çok daha büyük başarılara imza atmasını temenni ediyorum.

Son olarak Diyarbakır’dan söz etmek istiyorum. Diyarbakır’ın en temel geçim kaynağı çiftçilik ancak Diyarbakırlı çiftçimiz geçinemiyor.

(Mikrofon otomatik cihaz tarafından kapatıldı)

BAŞKAN – Buyurun.

LÜTFÜ TÜRKKAN (Kocaeli) – Diyarbakır’ın en temel geçim kaynağı çiftçilik ama Diyarbakırlı çiftçimiz geçinemiyor. Şu anda çiftçilerimizin sorunu, yüksek maliyetler nedeniyle zarar etmeleri. Hatta durum öyle vahim ki bazen ektiklerini tarlada bırakmak zorunda kalıyorlar. Girdiler 5-6 kat artmışken kazançları hızla eriyor. 1 kilogram buğdayla 4 litre mazot alırken bugün ancak 4 kilo buğdayla 1 litre mazot alabiliyor çiftçiler. İktidarın sık sık övündüğü gübre ve mazot desteklemeleri de Diyarbakır’da çiftçilerimizin eline geçmeden, özel teşebbüs olan elektrik kuruluşları tarafından borçlarına karşılık daha gelmeden tahsil ediliyor; çiftçiler hesaplarındaki para tahsil edildikten günler sonra özel elektrik dağıtım şirketi tarafından da SMS’le bilgilendiriliyor. Mazot ve gübre desteğinin zaten zor günler geçiren çiftçiye doğrudan ulaşması gerekiyor, böyle olması lazım.

(Mikrofon otomatik cihaz tarafından kapatıldı)

BAŞKAN – Tamamlayın lütfen.

LÜTFÜ TÜRKKAN (Kocaeli) – İktidar tarafından her seçim öncesi söz verilen “Yaptık, yapacağız.” denilen Şanlıurfa-Diyarbakır-Habur otoyolu projesi hâlâ başlatılamadı. Diyarbakırlı vatandaşlarımız 454 kilometrelik bu otoban projesinin bir an önce tamamlanmasını ve hizmete açılmasını istiyorlar.

Sağlık Bakanı Sayın Koca Diyarbakır’a da şehir hastanesi yapılacağının müjdesini vermişti, bin yataklı şehir hastanesi için arsa yerinin de belirlendiğini söylemişti. Diyarbakırlılar, pandemi sürecinde vaka sayısının fazla olduğu Diyarbakır’da bu konuda daha hızlı hareket edilmesini, şehir hastanesinin bir an önce tamamlanıp hizmete girmesini istiyorlar.

Teşekkür ediyorum.

Yüce Parlamentoyu saygıyla selamlıyorum.

BAŞKAN – Sayın Akçay…

19.- Manisa Milletvekili Erkan Akçay’ın, 7 Ekim 2015’te Nobel Kimya Ödülü’nü alan Profesör Doktor Aziz Sancar’ın millî ve manevi değerler ile bilimselliğin ne kadar uyum içerisinde olduğunun en güzel örneklerinden birisi olduğuna, bu gururu yaşattığı için kendisine bir kez daha teşekkürlerini sunduğuna, 7 Ekim 1980’de idam edilen Mustafa Pehlivanoğlu ile tüm şehitleri rahmet, minnet ve şükranla andığına ilişkin açıklaması

ERKAN AKÇAY (Manisa) – Teşekkür ederim Sayın Başkan.

7 Ekim 2015 tarihinde Profesör Doktor Aziz Sancar hücrelerin hasar gören DNA’ları nasıl onardığını ve genetik bilgisini koruduğunu haritalandıran araştırmaları ki kendisinin ifadesiyle “DNA’nın Piri Reis haritası”nı yapması vesilesiyle Nobel Kimya Ödülü’nü alarak ülkemizi sevindirmişti.

Aziz Sancar, millî ve manevi değerler ile bilimselliğin ne kadar uyum içerisinde olduğunun en güzel örneklerinden birisidir.

Aziz Sancar, Gazi Mustafa Kemal Atatürk’ün “Hayatta en hakiki mürşit ilimdir, fendir.” sözünü şiar edinmiş münevver bir şahsiyettir.

Aziz Hoca çalışmalarıyla, açıklamalarıyla, örnek şahsiyetiyle Türk gençlerine ve bilim insanlarına bir rol model olmuştur. Mardin’in Savur ilçesinden çıkarak yokluk ve imkânsızlıklar içerisinde millî şuurunu hiç kaybetmeden bilim dünyasına adını altın harflerle yazdırmıştır.

Aziz Sancar yerli, millî ve evrensel olmanın ete kemiğe bürünmüş hâlidir. Hedefleri uğruna yılmadan, yorulmadan çalışan bir beyin olan Aziz Sancar’a bu gururu bizlere yaşattığı için bir kez daha teşekkürlerimizi, şükranlarımızı sunuyoruz.

Sayın Başkan, 7 Ekim ülkücü hareket için önemli tarihlerden biridir. 7 Ekim 1980’de ülkücü Mustafa Pehlivanoğlu, 12 Eylül mahkemelerinin hukuksuz ve yanlış kararıyla idam edilerek şehit olmuştur. Mustafa Pehlivanoğlu, alnı açık, başı dik, mazlum, fedakâr ve cefakâr ülkü neferlerimizden biriydi, idam sehpasına yürürken dahi duruşunu ve cesaret yüklü vakur tavrını bozmadı.

(Mikrofon otomatik cihaz tarafından kapatıldı)

BAŞKAN – Buyurun.

ERKAN AKÇAY (Manisa) – Bu vesileyle başta Mustafa Pehlivanoğlu olmak üzere, vatanımızın varlığı, milletimizin birliği, devletin bağımsızlığı ve şanlı bayrağımızın dalgalanması uğruna hayatlarını feda etmiş olan ülküdaşlarımızı ve tüm aziz şehitlerimizi rahmet, minnet ve şükranla anıyorum.

Sözlerime, şehidimiz Mustafa Pehlivanoğlu’nun ailesine yazdığı son mektuptan şu ifadeleri alıntılayarak son veriyorum: “Sevgili anneciğim ve babacığım, sizler beni bu yaşa kadar büyüttünüz ve yetiştirdiniz. Ben sizlerin bir evladınız olarak bugüne kadar Cenab-ı Hakk’ın ve onun resulünün, Yüce Peygamber’imizin yolundan ayrılmadım. Alın yazımız böyle yazılmış, kader neyse onu çekeceğiz. Eğer benim günahım varsa Cenab-ı Allah’ın huzurunda çekmeye hazırım. Yok, bir yanlışlık sonucu ölümüme karar verenler, idam edenler Allah’tan bulsunlar. Şunu hiçbir zaman unutmasınlar ki Mustafa’lar ölür, Allah davası ölmez, milliyetçilik yaşar.”

(Mikrofon otomatik cihaz tarafından kapatıldı)

BAŞKAN – Buyurun.

ERKAN AKÇAY (Manisa) – “Kellemi verdiğim bu yolun zaferi yakındır. Zafer her zaman Allah’a inananlarındır.”

Teşekkür ederim Sayın Başkan.

BAŞKAN – Sayın Beştaş…

20.- Siirt Milletvekili Meral Danış Beştaş’ın, Ezilenlerin Sosyalist Partisi Eş Genel Başkanı Şahin Tümüklü ve SGDF Eş Genel Başkanı Alev Özkiraz’ın da aralarında olduğu 14 kişinin gözaltına alındığına, şair Ahmet Telli’nin sosyal medyada kendi sayfasına bir başkasının yaptığı yorum sebebiyle Cumhurbaşkanına hakaretten yargılandığına, TÜİK verileri konusunda ciddi tartışmalar olduğuna, eğitimin bir sistem sorunu olduğunun pandemi döneminde su yüzüne çıktığına, pandemi sürecinde cezaevlerinde ölümlerin artmaya devam ettiğine ilişkin açıklaması

MERAL DANIŞ BEŞTAŞ (Siirt) – Teşekkürler Sayın Başkan.

Her zaman olduğu gibi, yine gözaltılarla başlayacağım. Bu sabah da 14 kişi Muş’ta gözaltına alındı partimize yönelik operasyonda. Yine, Ezilenlerin Sosyalist Partisi Eş Genel Başkanı Şahin Tümüklü ve SGDF Eş Başkanı Alev Özkiraz’ın da aralarında olduğu 14 kişi İstanbul’da gözaltına alındı. Her gün bu gözaltılar rutin devam ediyor. Yani yargıyı baskı aracı olarak kullanmaktan vazgeçmeyen bir iktidar aklıyla karşı karşıyayız. Bugün yine, Ahmet Telli, Türkiye ve dünya edebiyatının yaşayan en önemli şairlerinden biri -şiirlerini zevkle okuduğumuz, sevdiğimiz Ahmet Telli- Ankara’da yargılandı, duruşması vardı; arkadaşlarımız takip etti ve niye yargılandı biliyor musunuz? Kendi sayfasına başkasının yaptığı bir yorum sebebiyle Cumhurbaşkanına hakaretten yargılandı. Van’da 4 gazeteci işkence suçunu belgelediği için gözaltında. Yani bu gözaltılar devam ediyor ama şunu söyleyelim: Gözaltılarla muhalefeti, itirazları iktidar hâlâ bu tarihe kadar bitiremediyse “Yazıklar olsun!” diyoruz gerçekten. Bütün Türkiye’yi cezaevine çevirdiniz. Bu gözaltılarla sadece öfkeyi ve tepkiyi büyütüyorsunuz yoksa hukuk icra edilmiş olmuyor.

Şimdi, TÜİK verileri konusunda ciddi bir tartışma var. Her ne kadar iktidarın gündemi dışarıda savaş içeride baskı rejimini tahkim etmek olsa da ekonomideki kötü gidişat, vatandaşın cebindeki kuruşların pandemi sürecinde iyice değerini yitirdiğini ve artık ocakların yanmadığını biliyoruz. Daha önceki krizlerde vatandaşlar gıdadan daha az taviz veriyordu, şimdi, çok daha büyük tavizlerle geçinmeye çalışıyorlar ve açıklanan rakamlar cüzdanlarla örtüşmüyor.

Çok önemli bir açıklama yapıldı. Yirmi dokuz yıl boyunca bürokraside kritik görevlerde bulunan Türkiye İstatistik Kurumu Başkanı Birol Aydemir’e kulak verelim, şunu söylüyor özetle: “Arkadaşların bilerek verilerle oynamadığına eminim ama verilere benim de güvenim yok. Bizde büyüme de istihdam verisi de enflasyon da şüphelidir.” diyor ve devam ediyor, uzun bir açıklama.

(Mikrofon otomatik cihaz tarafından kapatıldı)

BAŞKAN – Buyurun.

MERAL DANIŞ BEŞTAŞ (Siirt) – “Pandemi krizine girmişiz, insanlar işsiz kalmış. Bizim işsizlik oranımız düşüyor; şaka gibi. Normalde yüzde 18-19’a gelmesi lazım, yüzde 12 geliyor. Nasıl oluyor? İş gücüne katılım oranı düşüyor, ileride işsizlik oranı çok artacak çünkü önceki aylardaki işsizliği göstermediler. Ülke şu anda çok kötü yönetiliyor. Kötü değil, çok çok kötü. Titanik batarken güvertede orkestra çalıyordu. Evet, Titanik gibiyiz, batmak üzereyiz, bunlar hâlâ güvertede orkestra çalıyor.” Bunu biz değil, 29 yıl TÜİK Başkanlığı yapmış bir bürokrat söylüyor, devletin bürokratı söylüyor ve elinde tek aracı çekiç olan birileri her şeyi çivi sanıyor gerçekten. İktidar müdahalelerle işsizlik ve enflasyon oranlarını düşürse de gençler, kadınlar işsizlikle mücadele ediyor.

(Mikrofon otomatik cihaz tarafından kapatıldı)

BAŞKAN – Buyurun.

MERAL DANIŞ BEŞTAŞ (Siirt) – Sofralar her geçen gün fakirleşiyor ve evet, gemi batıyor. İnsanlar batan gemide canıyla sınanırken iktidar güvertede kendi lüks ve saltanatını sürdürüyor. ÖSO çetelerine her ay milyonlarca lira maaş veren iktidar, kendi yurttaşlarına maske vermekten bile aciz. Fakat bilinsin ki karşısında gerçeklerden bihaber bir halk yok, herkes bunların farkında.

Eğitim başka bir başlık, çok vahim bir tablo. Yoksullukla ve iktidarın yurttaşına eşitsiz yaklaşımıyla ilintili bir diğer durum. Eğitimin bir sistem sorunu olduğu pandemi döneminde tamamen su yüzüne çıktı.

Hakkâri’de evlerinin damında EBA’ya girmeye çalışan çocuklar var. İstanbul’da EBA’ya girebilmek için evin çatısına çıkan 8 yaşındaki Çınar Mert yaşamını yitirdi, babasının aldığı bilgisayarı kullanamadan yitirdi.

(Mikrofon otomatik cihaz tarafından kapatıldı)

BAŞKAN – Sözlerinizi tamamlayın lütfen.

MERAL DANIŞ BEŞTAŞ (Siirt) – Evet, Konya’da öğrencilerine canlı ders vermekte olan öğretmen çiftin çocukları balkondan düşerek yaşamını yitirdi. Biz, bir kanun teklifi verdik ve dedik ki: Eğitim kurumlarında kullanılacak basılı eğitim malzemesi ile bilgisayar ve/veya tablet ders uygulamalarının gerektirdiği çevrimiçi programlar ve hızlı sabit internet hizmeti öğretim süreci boyunca ücretsiz olarak Bakanlıkça karşılansın. Bu konuda derhâl bir adım atılmalı ve eğitim konusunda gerçek, kalıcı çözümler üretilmelidir.

Şimdi, yüz yüze eğitimde de çok daha büyük bir eşitsizlik ve haksızlık ortaya çıkacak. Erişimi olmayan, bilgisayarı olmayan öğrenciler okula gidecekler, bu sefer corona yüzünden canlarını kaybetme tehlikesiyle karşı karşıya kalacaklar. Bu nedenle, kalıcı çözüm olarak teklifimizin kabulünün önemli olduğunu belirtmek istiyorum.

Son olarak, cezaevlerine dair çok önemli bir mesele var, yoksa uzatmayacaktım.

(Mikrofon otomatik cihaz tarafından kapatıldı)

BAŞKAN – Bu, sonlar da bitmiyor ama buyurun.

MERAL DANIŞ BEŞTAŞ (Siirt) – Bitmiyor, evet.

MEHMET MUŞ (İstanbul) – Benim süremi de verin o zaman Sayın Başkan(!)

BAŞKAN – Efendim?

MEHMET MUŞ (İstanbul) – Benim süremi de verin o zaman(!)

BAŞKAN – Sayın Muş, duyamadım, pardon.

MEHMET MUŞ (İstanbul) – Sayın Başkan, yani biz de bir…

BAŞKAN – Yani Grup Başkan Vekillerinin de söz taleplerini kısıtlamamı istiyorsanız, Başkan Vekili olarak ben keyifle yaparım bu işi.

LÜTFÜ TÜRKKAN (Kocaeli) – Hatta biz hiç konuşmayalım. Sayın Muş isterse hiç konuşmayalım, kürsüye de çıkmayalım, söz de almayalım.

BAŞKAN – Ben keyifle yaparım.

Buyurun.

Sayın Beştaş, tamamlayın sözlerinizi.

MEHMET RUŞTU TİRYAKİ (Batman) – Sayın Başkan, keyifle yapmamalısınız.

BAŞKAN – Ben keyifle yaparım.

MEHMET RUŞTU TİRYAKİ (Batman) – Yapmamalısınız.

BAŞKAN – Buyurun Sayın Beştaş.

MERAL DANIŞ BEŞTAŞ (Siirt) – Özetle, Elbistan Cezaevinde coronadan kim öldü? Afrinli Muhammed Emir 2 Ekimde öldürüldü, bugün defnedilecek. Bir vasisi var, ailesi de burada değil ve dünden beridir Elbistan Cezaevinde yakınları olan yüzlerce aileden telefon alıyoruz, içerideki tüm tutuklu ve hükümlülerin coronaya yakalandığını söylüyorlar. Başkaca cezaevlerinden de çokça başvuru var. Hakikaten, bu pandemi döneminde cezaevlerinde ölümler artmaya devam ediyor, önlemler alınmıyor ve pandemi bahanesiyle hak ihlalleri, baskılar, işkence uygulamaları da devam ediyor. Bunu iktidar partisine özellikle belirterek çözümün ivedi olduğunu söylemek istiyorum.

BAŞKAN – Teşekkürler.

Sayın Altay…

21.- İstanbul Milletvekili Engin Altay’ın, Gaziantep ilimizin Hızlı Tren Ağı Projesi'ne alınmış olmasından Cumhuriyet Halk Partisi Grubu olarak memnun olduklarına ancak Şanlıurfa ilinin bu ağın dışında kalmasından şikâyetçi olduklarına ve Şanlıurfa ilinin hızlı tren ağına alınması için yürütme organını göreve çağırdıklarına, Sayıştay raporlarıyla ilgili haberler üzerine RTÜK’ün “Tweet” attığına, Anayasa’nın 160’ıncı maddesinde Sayıştayın görev tanımının yapıldığına, Sayıştay raporlarının Plan ve Bütçe Komisyonunda görüşüldüğüne ve gerekirse Meclisin ek denetim talebinde bulunabileceğine ilişkin açıklaması

ENGİN ALTAY (İstanbul) – Teşekkür ederim Sayın Başkan.

Sizi ve yüce Genel Kurulu saygıyla selamlıyorum efendim.

Hemen, önce bir memnuniyetimizden, bir hoşnutsuzluğumuzdan bahsetmek istiyorum. Gaziantep ilimizin Hızlı Tren Ağı Projesi’ne alınmış olmasından Cumhuriyet Halk Partisi Grubu olarak son derece memnunuz, çok da teşekkür ediyoruz. Ancak, aynı şekilde, fiziki şartlar da müsait olmasına rağmen Şanlıurfa ilimizin bu ağın dışında kalmasından da son derece şikâyetçiyiz Sayın Başkan. Gaziantep de Şanlıurfa da Kahramanmaraş da, bu illerimizin bu cumhuriyetin kuruluşunda önemli katkıları var. Yani, Şanlıurfa ilimizin de hızlı tren ağına alınması için yürütme organını göreve çağırıyoruz. Bu, cumhuriyetin -Erdoğan’ın değil, cumhuriyetin- Şanlıurfa’ya bir borcudur diye de düşünüyoruz.

Sayın Başkanım, dün burada Sayıştay raporlarından bahsetmiş idim. Ben atlamışım, bir gazetede de yine RTÜK’le ilgili Sayıştay raporunun bir haberi neşredilmiş. Gece, RTÜK’ün şöyle bir “tweet”iyle irkildim. Bence, AK PARTİ’ye mensup saygıdeğer milletvekillerimizin de ürpermesi lazım. “Tweet”i okuyorum. Şöyle de zatıalinize uzak da olsa bir göstereyim efendim, RTÜK’ün “tweet”i. “Tweet” aynen şöyle: “Henüz sonuçlanmamış Sayıştay raporlarını kullanarak devlet kurumlarını yıpratmaya yönelik habercilik anlayışından vazgeçilmelidir.” Bir ayar vermiş.

(Mikrofon otomatik cihaz tarafından kapatıldı)

BAŞKAN – Buyurun.

ENGİN ALTAY (İstanbul) - “Yanlışta ısrar edilmesi durumunda bunun hukuki sonuçlarının olacağını hatırlatıyoruz.” Önce ayar, sonra tehdit.

Ben Sayın Muş’a soruyorum: Sayın Muş, Türkiye Büyük Millet Meclisine gelen Sayıştay raporlarına “henüz sonuçlanmamış” diye bir mantıkla bakılabilir mi? Sayıştay raporları Plan Bütçede görüşülür, sonra Meclis gerekirse Sayıştaya bu eksiklerle ilgili ek denetim talebinde bulunur, bulunmaz. Ama Sayıştay raporları tam bir facia, Sayıştay raporları devletin çürüdüğünü tescil ediyor. Biz bunları sümen altı yapmamalıyız. Daha açık bir öneri getireceğim: Sayıştayı kapatalım, olsun bitsin. Niye var bu Sayıştay? Bu kadar insana niye para veriyoruz kardeşim?

Sayın Başkanım, şimdi, Sayıştay raporlarında da şu var imiş: Sayıştay 2018’de “RTÜK ödeneklerini, maaş ve harcırahlarını kendisi belirliyor.”

(Mikrofon otomatik cihaz tarafından kapatıldı)

ENGİN ALTAY (İstanbul) – Bu mühim Sayın Başkan.

BAŞKAN – Açalım arkadaşlar.

ENGİN ALTAY (İstanbul) – “Bu şekilde de 453.963 lira kamu zararı doğdu.” diye bir tespitte bulunmuş. Şimdi, bu bir haberdir, bu bir gerçektir, realitedir; biz burada konuşacağız, gazeteler bunu haber yapacak. RTÜK televizyonlara ayar verip tehdit edeceğine kendisi Allah’tan korkmayı kuldan utanmayı öğrensin ya! Bu ne demek ya! Devleti zarara uğratıyorsun, haksız yere kendine yüksek harcırah alıyorsun, yüksek ödenek alıyorsun. Maaşını kendin nasıl belirlersin, Sayın Cumhurbaşkanının böyle bir yetkisi yok ya! Cumhurbaşkanımızın bu konulardaki kararnameleri Anayasa Mahkemesince bozuldu biliyorsunuz.

Dolayısıyla, şimdi ben bu konuda -konuşmayacaktı ama konuşturalım onu- Sayın Mehmet Muş’a, “Bu ‘tweet’ doğru mu, bu ‘tweet’i doğru buluyor musunuz, bulmuyor musunuz?” bunu sormak istiyorum Sayın Başkanım.

(Mikrofon otomatik cihaz tarafından kapatıldı)

BAŞKAN – Evet, açalım.

ENGİN ALTAY (İstanbul) – Sayın Başkan, şu anda riyaset sizde. Dün okudum, Anayasa 160 Sayıştayın görev tanımını belirlemiş ve demiş ki: Türkiye Büyük Millet Meclisi adına görev yapar. Şahsınız yani Divanınız üzerinden Meclis Başkanına da bir çağrı yapmak istiyorum. Eğer Sayıştayın bu raporları ciddiye alınmayacaksa, bu kadar usulsüzlük, hırsızlık, yolsuzluk, arsızlık, edepsizlik ciddiye alınmayacaksa hakikaten buradan çağrı yapıyorum: Kapatın gitsin Sayıştayı anasını satayım! Bu nasıl iştir ya! Bunun tam adı kepazeliktir. Türkiye Büyük Millet Meclisi Genel Kurulunda belki kaba bir üslup kullandım ama bence RTÜK çok daha fazlasını hak ediyor, terbiyem müsaade etmiyor, şimdilik bununla yetiniyorum.

Teşekkür ediyorum. (CHP sıralarından alkışlar)

BAŞKAN – Konumum gereği topa girmeyeceğim ben.

LÜTFÜ TÜRKKAN (Kocaeli) – Sayın Başkan, konumunuz bu topa girmeyi gerektiriyor aksine.

BAŞKAN – Buyurun Sayın Muş.

22.- İstanbul Milletvekili Mehmet Muş’un, Sayıştayın devlet kurumlarının yaptığı harcamaların kanun ve nizamlara uygun yapılıp yapılmadığını denetlemekle görevli olduğuna, Sayıştayın tespitleri arasında bir hukuksuzluk varsa devletin diğer birimlerinin  faaliyete geçeceğine, kendi dönemlerinde bir bürokratın görev yaptığı sırada eleştirildiğini, görevden ayrılıp aleyhte sözler söylediğinde daha önce söylediklerinin unutulduğunu kamuoyunun dikkatine sunmak istediğine,  Malatya ve Elâzığ illeriyle birlikte 24 ilin 6'ncı bölge teşviklerinin bir yıl uzatıldığına ve bu illerimize hayırlı olmasını dilediğine, ilişkin açıklaması

MEHMET MUŞ (İstanbul) – Sayın Başkan, değerli milletvekilleri; ben de Genel Kurulu saygıyla selamlıyorum.

Burada Sayıştay devletin kurumu ve görevi gereği devlet kurumlarının yaptığı harcamaların kanun ve nizamlara uygun şekilde yapılıp yapılmadığını denetlemekle görevli. Dolayısıyla, Sayıştayın kapatılması gibi bir şey söz konusu olamaz, onun bir görevi var.

ENGİN ALTAY (İstanbul) – E, Anayasa’yı değiştirin. Önce Anayasa Mahkemesini kapatın.

MEHMET MUŞ (İstanbul) – Ya, Sayın Başkanım, tabii burada Sayın Altay bir şey sordu, ben onu bu anlamda cevaplamaya çalışıyorum ama burada Sayıştay tabii ki görevini yapacaktır. Sayıştayın tespitleri arasında eğer bir hukuksuzluk varsa o zaman devletin diğer birimleri faaliyete geçer; devlet mekanizması o şekilde işler. Yani bir yanlışlık tespit etmişse Sayıştay, bu kanunlara aykırıysa, bu koyduğumuz kurallara aykırıysa, kamu zararı oluşturuyorsa burada devletin ilgili birimleri harekete geçer ve oradaki kamu zararı giderilir; devlet bu şekilde çalışır. O yüzden, Sayıştayın ortaya koyduklarına göre kanuna aykırı olan bir harcama yapılmışsa bunun gereğini diğer birimler yapar.

BAŞKAN – Kanuna aykırıysa zaten onlar yargıya intikal eder Sayın Muş.

MEHMET MUŞ (İstanbul) – Ben de bunu söylüyorum Sayın Başkan yani anlatmaya çalıştığım bu.

ENGİN ALTAY (İstanbul) – Ya 2018’de olmuş bu olay.

MEHMET MUŞ (İstanbul) – Dolayısıyla, eğer -oradaki raporu ben okumadım, Sayıştayın ne yazdığını bilmiyorum, Sayın Altay’ın anlattıklarıyla biliyorum olayı- varsa bir usulsüzlük, yargı gereğini yapar.

Şunu da ifade etmek isterim Sayın Başkan: Şimdi, az önce HDP Grup Başkan Vekili TÜİK Başkanından böyle sitayişle bahsetti, yirmi dokuz yıl görev yaptığından. Şimdi, bu TÜİK Başkanı görevdeyken de yine aynı eleştiriler ona yapılıyordu, şimdi de TÜİK Başkanının açıklamaları referans gösteriliyor.

MERAL DANIŞ BEŞTAŞ (Siirt) – Ne yapalım, konuşmuş yani.

MEHMET MUŞ (İstanbul) – Bu aradaki tutarsızlığı da ben kamuoyunun takdirine bırakıyorum. Yani çok enteresan bir durum. Bizim dönemimizde bir bürokrat görev yapıyorsa görev döneminde eleştiriliyor, görevden ayrılıp aleyhte bir şey söylüyorsa ya da muhalefetin yönettiği, idare ettiği…

(Mikrofon otomatik cihaz tarafından kapatıldı)

BAŞKAN – Buyurun.

MEHMET MUŞ (İstanbul) –…sorumluluk aldığı yerel yönetimlerde bir göreve getiriliyorsa dün söylediklerinin hepsi unutuluyor, bugün başka bir sayfa açılıyor. Bunu da kamuoyunun takdirine sunmak isterim.

ERKAN AYDIN (Bursa) – Sonradan doğru yolu buluyorlar demek ki.

MEHMET MUŞ (İstanbul) – Bir de Malatya ve Elâzığ ilimizle birlikte 24 ilin 6’ncı bölge teşvikleri bir yıl uzatıldı. Bu da tüm bu 6’ncı bölgede bulunan illerimize hayırlı olsun diyorum. (AK PARTİ sıralarından alkışlar)

MERAL DANIŞ BEŞTAŞ (Siirt) – Sayın Başkanım, mikrofonu açmasanız da olur, buradan bir şey söylemek istiyorum.

TÜİK Başkanının tutarsızlığını bize mal etmesini şaşkınlıkla izliyorum.

ÖZNUR ÇALIK (Malatya) – Sizin tutarsızlığınızdan bahsetti.

MERAL DANIŞ BEŞTAŞ (Siirt) – TÜİK Başkanı o zaman, aynen şimdiki gibi rakamları çarpıtıyordu, biz eleştiriyorduk; bugün bir itirafta bulunuyor, doğru söylüyor diyoruz. Tutarsız olan o, biz değiliz yani.

BAŞKAN - Çarpıttığını mı söyledi bugün? Ben dinlemedim. Birol Bey “Eskiden ben rakamları çarpıtıyordum.” mu dedi? Ben bilmiyorum ki ne dedi yani. Herhâlde öyle dedi, evet.

MERAL DANIŞ BEŞTAŞ (Siirt) – Hayır, yani geçmişte eleştiriyorduk çünkü biz muhalefetiz ayrıca, alkışlamak gibi bir görevimiz yok. Tutarsızlık bizde değil, o ayrı.

ÖZNUR ÇALIK (Malatya) – Aynı adamı o gün eleştiriyordunuz, bugün alkışlıyorsunuz.

MERAL DANIŞ BEŞTAŞ (Siirt) – Ama bunu sizin bize söylemeniz ayrı bir şey.

V.- OTURUM BAŞKANLARININ KONUŞMALARI

1.- Oturum Başkanı TBMM Başkan Vekili Süreyya Sadi Bilgiç’in, Sayıştay raporlarının Plan ve Bütçe komisyonuna intikal ettiğine ve Anayasa gereği bütçeyle birlikte kesin hesap raporlarının Plan ve Bütçe Komisyonunda görüşülüp karara bağlandığına ilişkin konuşması

BAŞKAN – Peki, teşekkür ediyorum.

Yani sadece Sayın Altay’ın Meclis Başkanlığı ve Sayıştayın çalışması üzerinden ifadeleri üzerine Başkanlık olarak bir şey ifade etmek istiyorum.

ENGİN ALTAY (İstanbul) – Bunun için Anayasa değişikliği gerektiğini biliyorum Başkanım. Ben vurguyu yükseltmek için öyle söyledim.

BAŞKAN – Hayır, hayır…

Biliyorsunuz Sayıştay raporlarının hepsi zaten Plan ve Bütçe Komisyonuna intikal ediyor ve Anayasa gereği, bütçeyle birlikte kesin hesap raporları Plan ve Bütçe Komisyonunda görüşülüyor ve karara bağlanıyor. Bu Sayıştay raporu hazırlanırken de burada yargıya intikal etmesi gereken usulsüzlük ve yolsuzluklar varsa bunlar zaten rapordan çıkarılarak yargıya intikal ettiriliyor. Raporda yer alan bulgular, Sayıştayın görüşleri ve burada düzeltilmesi gereken alanlar vardır ve bir kısmı da tabii ki Plan Bütçe Komisyonunun, dolayısıyla Türkiye Büyük Millet Meclisinin bu şekliyle denetimine ve kararına tabidir.

Gündeme geçiyoruz.

Başkanlığın Genel Kurula sunuşları vardır.

Sayın milletvekilleri, Anayasa’nın 92’nci maddesine göre verilen Cumhurbaşkanlığı tezkeresinin görüşmelerine başlıyoruz.

(3/1324) esas numaralı Cumhurbaşkanlığı Tezkeresi’ni okutuyorum:

VI.- BAŞKANLIĞIN GENEL KURULA SUNUŞLARI

A) Tezkereler

1.- Cumhurbaşkanlığının, Türkiye'nin Milli Güvenliğine Yönelik Ayrılıkçı Hareketler, Terör Tehdidi ve Her Türlü Güvenlik Riskine Karşı Uluslararası Hukuk Çerçevesinde Gerekli Her Türlü Tedbiri Almak, Irak ve Suriye'deki Tüm Terör Örgütlerinden Ülkemize Bundan Sonra da Yönelebilecek Saldırıları Bertaraf Etmek ve Kitlesel Göç Gibi Diğer Muhtemel Risklere Karşı Milli Güvenliğimizin İdame Ettirilmesini Sağlamak, Türkiye'nin Güney Kara Sınırlarına Mücavir Bölgelerde Yaşanan ve Hiçbir Meşruiyeti Olmayan Tek Taraflı Bölücü Girişimler ve Bunlarla İlgili Olabilecek Gelişmeler İstikametinde Türkiye'nin Menfaatlerini Etkili Bir Şekilde Korumak ve Kollamak, Gelişmelerin Seyrine Göre İleride Telafisi Güç Bir Durumla Karşılaşmamak İçin Süratli ve Dinamik Bir Politika İzlenmesine Yardımcı Olmak Üzere Hudut, Şümul, Miktar ve Zamanı Cumhurbaşkanınca Takdir ve Tayin Olunacak Şekilde, Türk Silahlı Kuvvetlerinin Gerektiği Takdirde Sınır Ötesi Harekat ve Müdahalede Bulunmak Üzere Yabancı Ülkelere Gönderilmesi ve Aynı Amaçlara Matuf Olmak Üzere Yabancı Silahlı Kuvvetlerin Türkiye'de Bulunması, Bu Kuvvetlerin Cumhurbaşkanının Belirleyeceği Esaslara Göre Kullanılması ile Risk ve Tehditlerin Giderilebilmesi İçin Her Türlü Tedbirin Alınması ve Bunlara İmkan Sağlayacak Düzenlemelerin Cumhurbaşkanı Tarafından Belirlenecek Esaslara Göre Yapılması İçin 02.10.2014 Tarihli ve 1071 Sayılı Türkiye Büyük Millet Meclisi Kararı ile Verilen ve Son Olarak 08.10.2019 Tarihli ve 1231 Sayılı Türkiye Büyük Millet Meclisi Kararı ile 30.10.2020 Tarihine Kadar Uzatılan İzin Süresinin Anayasa'nın 92'nci Maddesi Uyarınca 30.10.2020 Tarihinden İtibaren Bir Yıl Uzatılmasına Dair Cumhurbaşkanlığı Tezkeresi (3/1324)

30 Eylül 2020

Türkiye Büyük Millet Meclisi Başkanlığına

Türkiye'nin güney kara sınırlarına mücavir bölgelerde yaşanan gelişmeler ve süregiden çatışma ortamının millî güvenliğimiz açısından taşıdığı risk ve tehditler artarak devam etmektedir.

Türkiye, komşumuz Irak'ın toprak bütünlüğünün, millî birliğinin ve istikrarının korunmasına büyük önem atfetmektedir. Diğer taraftan, Irak'ta PKK ve DEAŞ unsurlarının varlığını sürdürmesi, etnik temelli ayrılıkçılığa yönelik girişimler, bölgesel barışa, istikrara ve ülkemizin güvenliğine doğrudan tehdit oluşturmaktadır.

Suriye'de, sınırımıza mücavir alanlarda, PKK/PYD-YPG ve DEAŞ başta olmak üzere mevcudiyetini sürdüren terör örgütleri ülkemize yönelik eylemlerini sürdürmektedir. PKK/PYD-YPG, Fırat'ın doğusunda bölücü gündemine hız vermiştir. Harekât alanlarımızda tesis edilen sükûnet ve istikrarı korumak amacıyla meşru ulusal güvenlik çıkarlarımız doğrultusunda önlemler alınmaktadır. İdlib'de, Astana süreci çerçevesinde istikrar ve güvenliğin tesisine yönelik faaliyetlerimizi hedef alan risk ve tehditler devam etmektedir.

Bütün bu gelişmeler çerçevesinde, terörle Irak ve Suriye'nin toprak bütünlüğünü bozmaya ve sahada gayrimeşru oldubittiler oluşturmaya yönelik, millî güvenliğimize tehlike oluşturabilecek her türlü risk, tehdit ve eyleme karşı uluslararası hukuktan doğan haklarımız doğrultusunda gerekli önlemlerin alınması millî güvenliğimiz açısından hayati önem arz etmektedir.

Ayrıca, Birleşmiş Milletler Güvenlik Konseyinin 2170 (2014), 2178 (2014), 2249 (2015) ve 2254 (2015) sayılı Kararlarıyla Irak ve Suriye'nin toprak bütünlüğünün ve bağımsızlığının teyit edilmiş olmasının ve yine 2170 (2014) sayılı Karar’da bu ülkelerdeki terör faaliyetlerinin kınanarak DEAŞ ve benzeri terör örgütlerinin faaliyetlerine karşı Birleşmiş Milletler üyesi tüm ülkelere 1373 (2001) sayılı Karar ve uluslararası hukuk çerçevesindeki sorumluluklarına uygun şekilde gerekli tedbirleri alma çağrısında bulunulmuş olmasının ışığında, Türkiye'nin DEAŞ ve diğer terör örgütleriyle mücadele amacıyla oluşturulan uluslararası koalisyon bünyesinde iştirak ettiği faaliyetlerin sürdürülmesi de önem taşımaktadır.

Bu mülahazalar ışığında, Türkiye'nin millî güvenliğine yönelik ayrılıkçı hareketler, terör tehdidi ve her türlü güvenlik riskine karşı uluslararası hukuk çerçevesinde gerekli her türlü tedbiri almak, Irak ve Suriye'deki tüm terör örgütlerinden ülkemize bundan sonra da yönelebilecek saldırıları bertaraf etmek ve kitlesel göç gibi diğer muhtemel risklere karşı millî güvenliğimizin idame ettirilmesini sağlamak, Türkiye'nin güney kara sınırlarına mücavir bölgelerde yaşanan ve hiçbir meşruiyeti olmayan tek taraflı bölücü girişimler ve bunlarla ilgili olabilecek gelişmeler istikametinde Türkiye'nin menfaatlerini etkili bir şekilde korumak ve kollamak, gelişmelerin seyrine göre ileride telafisi güç bir durumla karşılaşmamak için süratli ve dinamik bir politika izlenmesine yardımcı olmak üzere, hudut, şümul, miktar ve zamanı Cumhurbaşkanınca takdir ve tayin olunacak şekilde, Türk Silahlı Kuvvetlerinin gerektiği takdirde sınır ötesi harekât ve müdahalede bulunmak üzere yabancı ülkelere gönderilmesi ve aynı amaçlara matuf olmak üzere yabancı silahlı kuvvetlerin Türkiye'de bulunması, bu kuvvetlerin Cumhurbaşkanının belirleyeceği esaslara göre kullanılması ile risk ve tehditlerin giderilebilmesi için her türlü tedbirin alınması ve bunlara imkân sağlayacak düzenlemelerin Cumhurbaşkanı tarafından belirlenecek esaslara göre yapılması için 2/10/2014 tarihli ve 1071 sayılı Türkiye Büyük Millet Meclisi Kararı’yla verilen ve son olarak 8/10/2019 tarihli ve 1231 sayılı Türkiye Büyük Millet Meclisi Kararı’yla 30/10/2020 tarihine kadar uzatılan izin süresinin 30/10/2020 tarihinden itibaren bir yıl uzatılması hususunda gereğini Anayasa'nın 92'nci maddesi uyarınca bilgilerinize sunarım.

                                                                                 Recep Tayyip Erdoğan

                                                                                      Cumhurbaşkanı

BAŞKAN – Cumhurbaşkanlığı tezkeresi üzerinde İç Tüzük’ün 72’nci maddesine göre görüşme açacağım.

Gruplara ve şahsı adına 2 üyeye söz vereceğim.

Konuşma süreleri gruplar için yirmişer dakika ve şahıslar için onar dakikadır.

Tezkere üzerinde söz alan sayın milletvekillerinin isimlerini okuyorum: İYİ PARTİ Grubu adına Sayın Ahmet Kamil Erozan, Milliyetçi Hareket Partisi Grubu adına Sayın Kamil Aydın, Halkların Demokratik Partisi Grubu adına Sayın Hişyar Özsoy, Cumhuriyet Halk Partisi Grubu adına Sayın Ahmet Ünal Çeviköz, Adalet ve Kalkınma Partisi Grubu adına Sayın Fikri Işık.

Şahıslar adına ilk söz Sayın Lütfü Türkkan’ın, ikinci söz Sayın Mehmet Kasım Gülpınar’ın.

Şimdi, ilk söz İYİ PARTİ Grubu adına Sayın Ahmet Kamil Erozan’ın.

Buyurun Sayın Erozan. (İYİ PARTİ ve CHP sıralarından alkışlar)

İYİ PARTİ GRUBU ADINA AHMET KAMİL EROZAN (Bursa) - Sayın Başkan, değerli milletvekilleri; bir defa, bütün arkadaşlarımız müsterih olsunlar, biz bu tezkereye olumlu oy vereceğiz.

Ama olumlu oy vermeden, o konuya girmeden evvel izninizle iki konuya değinmek istiyorum. Bir tanesi, size bir açıklama metni okuyacağım, bunun sonra tam metnini tutanaklardan da bulursunuz: “Çin Halk Cumhuriyeti yönetimi camilere astığı ‘Dini Çinlileştirme çalışmalarına aktif destek verelim.’ panolarıyla İslam’ı Çinlileştirme çabası içine girmiştir. Anlamı barış olan yüce dinimizi Çinlileştirme bahanesiyle yanlış ve çarpık yaklaşımlara konu etmek hiç kimsenin haddi değildir. Bu yaklaşıma temel teşkil eden zihniyetin, Doğu Türkistan’daki sorunlara çözüm getirmekten ziyade, vahim sonuçlara sebebiyet vereceğini düşünüyoruz. İslam dinini sözde Çinlileştirme bahaneleriyle ‘Çin İslamı’ gibi kavramlar ortaya atarak disiplin altına alabileceğini zannetmek insani ve hukuki mülahazaların aksine hareket etmek anlamına gelmektedir. Herkesin inançlarını yaşarken alacağı din hizmetini ve benimsediği din anlayışını devletlerin yasalarla belirleme hakkı yoktur. Sosyolojik ve tarihî gerçeklerin yanlış okunmasından kaynaklanan bu zihniyetin Çin Halk Cumhuriyeti’nin giderek artan ırkçılık, ayrımcılık ve İslam karşıtlığını daha da körüklemeye çalışması, sadece kendi toplumlarını değil, bütün insanlığı ortak bir kaygıya sevk etmektedir. İnsanlara ve dinî konulara sırf güvenlik penceresinden bakmak yerine dinî ve ahlaki değerlere ilişkin toplumsal ihtiyaçların onurlu bir şekilde karşılanmasını teşvik edecek yapıcı söylemlerin benimsenmesi daha doğru ve faydalı olacaktır. Bu çabalarla ilgili süreci yakından takip ederek sakıncalarını Çin Halk Cumhuriyeti’yle ikili ve çok taraflı platformlarda da gündeme getirmeye devam edeceğiz.”

Beğendiniz mi? Beğendiniz. Niye beğendiniz? Çünkü bu, Macron’la ilgili olarak, İslam’ın Fransa’ya göre yapılandırılmasına ilişkin açıklamanın noktasına virgülüne kadar aynısı. Benim tek yaptığım, “Macron” kelimesini çıkardım, yerine “Çin Halk Cumhuriyeti” dedim. Bunu siz diyebilir misiniz? Okuyorum tekrar: “Dinin Çinlileştirilmesi çalışmalarına aktif destek verelim.” panoları bugün Doğu Türkistan’daki camilerde asılı. Bu ülkeyi kim yönetiyor? İktidar. Yarın yapabiliyor musunuz böyle bir açıklamayı? Dolayısıyla ben bu kürsüden iktidarı yerli ve millî olmaya davet ediyorum. (İYİ PARTİ sıralarından alkışlar)

LÜTFÜ TÜRKKAN (Kocaeli) – Bravo.

AHMET KAMİL EROZAN (Devamla) – Bunu başka bir sebeple de diyorum. Biliyorsunuz, Çavuşoğlu Japonca ve Rusça bildiğini de ifade etmişti. Ben kendisine bir an evvel Çince de öğrenmesini tavsiye ediyorum. Böylelikle belki bu konulara biraz daha erken tepki vermek imkânını bulur. Ayrıca Çince bildiği varsayılan Büyükelçiyi de herhâlde bu benim söylediklerim üzerine ayrıca bir uyarmaları gerekecektir.

Doğu Türkistan konusundaki mesele burada da bitmiyor. Biliyorsunuz, dün Birleşmiş Milletlerin insan hakları ve sosyal konulara bakan Üçüncü Komite birimindeki 39 ülke bir bildiri yayınladı. Bu bildiriyle şu çağrıda bulunuyorlar: Bir defa “Doğu Türkistan’daki baskıcı düzene son verin.” diyor. İkincisi: “Orada denetleme imkânını sağlayacak bir fırsat yaratın.” diyor. 39 tane ülke var. 2 defa okudum, Türkiye’yi bulamadım. Şimdi ben yine soruyorum iktidara: Türkiye niye insan haklarını Doğu Türkistan’da savunan böyle bir metnin altına imza atamıyor?

Doğu Türkistan konusunda üçüncü bir konu: İktidar, Suriye’den gelen sığınmacılardan 490 bininin geriye gönderildiğini ifade etti yani 490 bin Suriyeliye sağlanmış olan sosyal yardımlardan tasarruf ediyor. Şimdi ben o tasarruftan başka bir imkân yaratmaları çağrısında bulunacağım. Ahıskalı olup, Uygur olup, Tatar olup, Türkmen olup ülkemizde mağdur durumda olan pek çok insan var. İktidara çağrım: O 490 binden tasarruf ettiklerinizi lütfen bu kardeşlerimize lütfedin. Bunlar bizim kardeşlerimiz. Suriyeliler dediğiniz kardeşler ise, onlar sizin din kardeşleriniz; arada büyük bir fark var. Bunu da yine yerli ve millî olmak çağrısı çerçevesinde dile getiriyorum.

İkinci konuya geçeyim müsaade ederseniz, Yukarı Karabağ. Bunun özüne değinmeden önce, öncelikle, otuz yıla yakın bir süreden beri devam eden çatışma ortamında Ermenistan’ın saldırıları sonucu bugüne kadar şehit düşen asker ve sivil kardeşlerimize, ayrıca Hocalı katliamı kurbanlarına Allah’tan rahmet; geride bıraktıklarına, ailelerine sabır; gazi ve sivil yaralılarımıza da şifalar dilerim.

Bir kez daha bu kürsüden üzerine basa basa söyleme gereğini duyuyoruz, Ermenistan’ın dost ve kardeş Azerbaycan’a yönelik saldırıları ve süregelen işgal durumu kabul edilemez. Sadece kardeşlerimiz oldukları için değil, ülkelerin egemenliğine ve toprak bütünlüğüne saygı gösterilmesi gibi uluslararası ilişkilerin temel ilkelerinden birinin de ihlal edilmiş olmasından dolayı bu konudaki tavrımız açıktır. Bir yanda işgalciler, diğer yanda toprak bütünlüğü ihlal edilen ve işgale uğrayan varsa burada kimin haklı olduğu sorusunu sormak bile abestir. Azeri kardeşlerimiz günümüzdeki çatışmalarda Ermenistan’ı hedef alan bir savaş içinde olmayıp aynen bizim 1920’li yıllardaki mücadelemiz gibi vatanlarını işgalcilerden temizlemek üzere bir kurtuluş mücadelesi vermektedirler. Bugün olduğu gibi yarın da onların yanında olacağız.

Esasen son günlerde ateşkes çağrılarını artıran Ermenistan bu tavrıyla bir anlamda işgalci olduğunu da kabul etmiş bulunmaktadır. Zira çatışmalar Ermenistan topraklarında değil, Azerbaycan topraklarının içindeki işgalci Ermenistan askerî birliklerine karşı yönetilmektedir. Ermenistan’ın destek arayışıyla üyesi olduğu Kolektif Güvenlik Anlaşması Örgütüne yaptığı çağrılar bile bu nedenle karşılıksız kalmıştır. Zira Ermenistan’ın topraklarına yönelik hiçbir saldırı söz konusu değildir. İsmi Minsk olsa da cismi buzdolabı olan sürecin sorunu dondurmaktan öteye giden bir işlevi olmamıştır. Hele eş başkanlardan birinin yani Fransa’nın Ermenistan’ın yanında olması bu süreci artık yürütülemeyeceği bir noktaya getirmiştir. Dolayısıyla önümüzdeki dönemde yaratıcı fikirlere ihtiyaç vardır.

Ermenistan işgal ettiği toprakları terk ettikten sonra yapılacak doğrudan görüşmelerin, bugün çatışan tarafların sadece ikili sorunlarını aşmak açısından değil, Kafkaslara istikrar getirmek açısından da bir faydası olabileceğine inanmaktayız. Başından beri Minsk Grubunun üyesi olduğu hâlde ancak ateşkes ihlalinden ateşkes ihlaline sesini yükseltmekten öteye gidemeyen iktidarı da soruna çözüm bulunması yolunda daha aktif bir rol almaya çağırıyoruz. Bunu özellikle başka bir anlamda söylüyorum. “Dünya 5’ten büyüktür.” diyen bir iktidarımız var, o zaman ben aynı iktidarın Minsk Grubunun 3’ten büyük olduğunu da söylemesini istiyorum çünkü biz onun üyesiyiz ama bir işlevimiz olmadığı kanaatindeyim.

Birleşmiş Milletler çerçevesinde bu alanda alınan kararlar ve yürütülen çabaların henüz bir sonuç vermemiş olmasından ötürü Yukarı Karabağ meselesi, Ermenistan’ın saldırgan ve işgalci tavırları sonucu günümüzde sadece iki ülke açısından değil bölge açısından da bir riskler yumağına dönüşmüş bulunmaktadır. Sorunun başka coğrafyalara sirayet etmesi riski de bulunmaktadır. Azerbaycan-Ermenistan ihtilafını ele alan uluslararası örgütler, bugüne kadar almış oldukları kararlar ışığında Ermenistan’ı bir kere daha kınamalı, Azerbaycan’ın toprak bütünlüğüne saygı gösterilmesini ve Ermenistan’ın işgal ettiği topraklardan çekilmesini sağlamalıdır. Birleşmiş Milletler Güvenlik Konseyi konuyu sorunun çözümü bulununcaya kadar gündeminde tutmalı, meseleyi donmuş sorunlar kategorisinden çıkaracak adımlar atılmalıdır. Bu uluslararası örgütlerin görevi sadece işgalci ile işgale uğrayanı ayrıştırmak değil, ateşkesi sağlamak değil, işgale uğrayanın haklarını savunurken işgalciyi de kınamak olmalıdır.

Azerbaycan devletinin işgal edilmiş topraklarını geri alma konusunda yapacağı siyasi, askerî ve diplomatik her türlü girişimi destekliyor, tarihî bir sorumlulukla Azerbaycan Türklerinin yanında olduğumuzu bir kere daha belirtiyoruz. Azerbaycan ordusunun sahada, hariciyesinin de zamanı geldiğinde masada muzaffer olacağına inancımız tamdır.

Buradan asıl gündem maddesine geçmek isterim. Biliyorsunuz biz bu tezkereyi bir sene evvel kabul ettik. O sefer yaptığım konuşmada, her gelen tezkerenin bana göre bir başarısızlık öyküsü olduğunu söyledim. Niye? Biz bir görev veriyoruz ve o görev çerçevesinde bir sene içinde -ki son sene içinde- bu işin halledileceğini varsaydık. Yani bu Suriye açısından belki yeni bir tezkere ama Irak konusunda sayısını belki unuttuğumuz tezkereler arka arkaya geliyor.

Şimdi, Irak’la başlayayım isterseniz. Irak’ta PKK’ya karşı bir harekât hâlâ sürüyor zaman zaman, türlü çeşitli veçheleri var bunun ama dikkat ederseniz son zamanlarda uluslararası toplumdan Türk Silahlı Kuvvetlerinin PKK’ya karşı Irak’ta yönettiği operasyonlara bir yankı gelmiyor, bir menfi yankı da gelmiyor. Bağdat’tan ara sıra ses geliyor, onlardan da “Ya, burası bizim topraklarımız, böyle yolgeçen hanı değil, bir evvelden haber verseniz de, ne yapacağınızı bilsek de biz de ona göre tedbir alsak.” gibi birtakım sitemlerle karşılaşıyoruz. Ama hiç kimsenin ses çıkarmamasının bir sebebi var, çünkü herkes artık PKK’nın geleceğinden bir fayda beklemiyor, Amerika da beklemiyor, başka ülkeler de beklemiyor, dolayısıyla PKK temizlenecek, yurt dışında ve yurt içinde de. Ama arkasından şöyle bir şeyle karşılaşacağız: PKK bitti, herkesin terörist olarak tanımladığı PKK bitti, şimdi şu PYD-YPG’yi veya başka isimle SDG’yi veya başka isimle Suriye X konseyini hazmedin diyecekler bize. Benim buradan çağrım: Bu bir satranç oyunu, dolayısıyla sadece bugün olup bitenle değil, lütfen müteakip bir, iki, üç, beşinci adımlarla da ilgilenmenizi bekleriz.

Irak deyince başka bir hususa daha dikkat çekmek isterim. Bizim Türkmen kardeşlerimizin hâlâ anayasal bir statüsü yok, “Türkmeneli” dediğimizin bir coğrafi tanımı yok anayasada. Beklentilerimiz oldu bir Türkmen bakanın atanacağı şeklinde, maalesef o arkadaşımızı da kaybettik, burada kendisine de Allah’tan rahmet dilerim. Ama Irak yeniden seçime gidiyor şimdi, önümüzde yeniden seçimler yapılacak. Dolayısıyla bir yandan bu PKK’yla mücadele meselesi devam ederken Irak’la ilgili olarak, benim çağrım iktidara, aynı zamanda oradaki Türkmen kardeşlerimizin geleceğine ilişkin de birtakım adımlar atılması lazım.

Sayın Muş hatırlayacaktır, geçen sefer bu tezkere geldiğinde ben kendisine yukarıda koridorda “Bu Jandarma Özel Harekât ve Polis Özel Harekât ne olacak?” dedim. Niye bunu söylüyorum? Aynı durum bugün de geçerli. “Bunu bir düzeltin.” dedim. Ama benim o çağrımın hiçbir anlamının olmadığını görüyorum bugünkü metinde de çünkü metinde görev verdiğimiz Türk Silahlı Kuvvetleri; Jandarma Özel Harekât ve Polis Özel Harekât Türk Silahlı Kuvvetleri değil, onlar İçişleri Bakanlığına bağlı birlikler. Şimdi, bu büyük millet bu kürsüde, bu camiada, bu tavanın altında Türk Silahlı Kuvvetlerine Irak ve Suriye’de bir görev veriyor ama iktidar o coğrafyada hem Jandarma Özel Harekâtı hem Polis Özel Harekâtı da kullanıyor. Yetkisiz, Türkiye Büyük Millet Meclisi vermiyor böyle bir yetki. Ben bunu Sayın Süleyman Soylu’ya sordum; yazılı soru, metnini bulabilirsiniz. Aldığım cevap nedir biliyor musunuz? “Jandarma Özel Harekât, Güvenlik İşleri Genel Müdürlüğünün yazısıyla görevlendiriliyor.” Yani Türk Silahlı Kuvvetlerini biz Türkiye Büyük Millet Meclisi olarak görevlendiriyoruz; yazısı var, altında imzası var “Zeytin Dalı Operasyonu’nda Güvenlik İşleri Genel Müdürlüğünün imzasıyla görevlendirildi.” diyor. Bu garip değil mi? Aynı vatan evlatlarının bir kısmını Türkiye Büyük Millet Meclisi görevlendiriyor, diğerini bir Genel Müdür görevlendiriyor. Şehitlerimiz oluyor, gazilerimiz oluyor, yaralılarımız oluyor; bunun sorumluluğunu Türk Silahlı Kuvvetleri adına biz üstleniyoruz, Jandarma Özel Harekât, Polis Özel Harekât için bir Genel Müdür üstleniyor. O Genel Müdür mü hesabını verecek sonra bu ailelere? Bunu geçen sefer hatırlattım, bu düzeltmeyi yapmalarını beklerdim, yapmadılar. Bir kere daha uyarıyorum.

Bir sene geçti üstünden, bir senede neler oldu Suriye’de diye bir bakalım isterseniz. Hemen hemen bizim tezkerenin ertesinde, 9 Ekimde bir mektup geldi hatırlarsınız, Trump’tan bir mektup geldi, Suriye’yle ilgili bir mektup geldi. İçinden, ben anlaşılacak cümlelerle tekrarlayayım: “Aptal olma, sana çektiğim kıyakları da unutma.” Böyle bir mektup geldi, 9 Ekimde.

MEHMET MUŞ (İstanbul) – 40 sefer cevabını verdik ya! Konuşuyorsun! Ne konuşuyorsun ya!

AHMET KAMİL EROZAN (Devamla) – Benim hesabını sormam lazım geçen sefer verdiğimiz tezkereden bu tarafa ne oldu diye.

MEHMET MUŞ (İstanbul) – Çeviri hatası, 40 sefer söyledik ya.

BÜLENT TEZCAN (Aydın) – Çeviri hatası mı vardı Mehmet Muş, çeviri hatası mı var; hayırdır(!)

AHMET KAMİL EROZAN (Devamla) – 14 Ekimde Sayın Hulusi Akar bize geldi, bu mektuptan bahsetmedi.

MEHMET MUŞ (İstanbul) – On beş dakikadır dinliyorum ne diyeceksiniz tezkereyle alakalı diye. Yazık, yazık!

AHMET KAMİL EROZAN (Devamla) – 16 Ekimde Sayın Çavuşoğlu buraya geldi, bu mektuptan bahsetmedi. Ta ki Amerikalılar bunu basına verinceye kadar. Otuz iki gün sonra da takdim edildi bu mektup. Mektup takdim edildi, ekinin ne olduğunu hiç kimse hiçbir zaman öğrenemedi. Oysa biz şunu beklerdik: O mektubu getirenin kafasına vuracaksın, almayacaksın, geri göndereceksin. Bizim oradaki Büyükelçi midir, buradaki Amerikan Büyükelçisi midir, bilmiyorum ama bu da yapılmadı.

SÜLEYMAN BÜLBÜL (Aydın) – Beklemeyeceksin.

AHMET KAMİL EROZAN (Devamla) - Arkası var, yüz yirmi saatlik ve yüz elli saatlik 2 tane ateşkes imzaladık biz. Fırat’ın doğusundan Irak’ın sınırına kadar 400 kilometre, 30 kilometre derinliğe kadar kontrol edecektik. Olmadı. O ateşkesi kabul edenler… Tek taraflı ateşkes değil ki, bunu biz de kabul ettik. Yani biz o 400 kilometrelik güzergâhta bu işlemi yerine getirecekken bunun 120 kilometresiyle sınırlı kaldık. Arada verdiğimiz şehitleri de ayrıca rahmetle anıyorum.

Suriye’de bir konu daha var: Süleyman Şah Türbesi diye bir şey hatırlayan kaldı mı? Seyyar oldu o türbe, gitti dolaştı, hâlâ vatan toprağı olan yere gelemedi. (İYİ PARTİ ve CHP sıralarından alkışlar)

34 şehidi kimin vurduğu belli değil, meçhul. Biz şimdi o coğrafyada, İdlib’de, dağınık bir düzende, havadan savunmasız, Esad ve Rusların M4 Kara Yolu’nun eşiğine geldikleri bir ortamdayız ve oradaki teröristler kaçışıp duruyorlar, M4 Kara Yolu’nun kuzeyine geçiyorlar. Geçen hafta Ruslardan kaçan Çeçen teröristlerin “Bundan sonra mücadelemiz Türk Silahlı Kuvvetleriyledir.” dediklerini ben duydum. Ne gibi risklerle karşı karşıya olduğumuzun altını çizmek için söylüyorum. Müteakip taşlara da dikkat edin diyorum. Önümüzdeki yıl Suriye’de Cumhurbaşkanlığı seçimleri yapılacak, o Cumhurbaşkanlığı seçimlerinde Türkiye’deki Suriyeliler de oy kullanacak. Nedir hazırlığınız diye buradan bir kere daha soruyorum.

Libya… Libya’ya da geçmeden bırakmayayım bu kürsüyü bugün. Biliyorsunuz Libya’da bütün yumurtaları aynı sepete koyduk, şimdi omlet yemek riskiyle karşı karşıyayız. “Omlet yemek riski” derken bütün bu yumurtaların kırılması gündemde çünkü Serrac’a yaptığımız yatırımlar galiba boşa gidiyor çünkü Serrac “Ekim ayı sonunda ben bu görevi bırakıyorum.” dedi. Şimdi iktidarın bir telaş içinde Libya’yla yaptığımız Deniz Yetki Alanlarının Sınırlandırılmasına İlişkin Mutabakat Muhtırası’nı kurtarma arayışında olduğunu gözlüyorum. Arayışında olduğunu gözlüyorum derken, geçen gün Sayın Çavuşoğlu bir açıklama yaptı “Bu anlaşmayı -daha doğrusu, mutabakat muhtırasını- Birleşmiş Milletler tescil etti.” dedi. “Tescil” kelimesini hangi anlamda kullandığını bilmiyorum ama gazeteciler bunu “onayladı” diye yazdılar. Aslında bu tescil sadece o anlaşmanın gelen evrak kaydından ibarettir, uluslararası hukuk açısından hiçbir değeri yoktur. Eğer o tescil onay ise şunu da hatırlatmam lazım: Birleşmiş Milletler Lübnan’ın yaptığı anlaşmayı da tescil etti, İsrail’in yaptığı anlaşmayı da tescil etti, GKRY’nin yaptığı anlaşmayı da tescil etti, Yunanistan’ın yaptığı anlaşmayı da tescil etti, Mısır’ın yaptığı anlaşmayı da tescil etti. Ne oldu şimdi? Hepsi mi onaylandı? Dolayısıyla, benim iktidara çağrım, lütfen kamuoyunu yanıltıcı beyanlarda bulunmasınlar.

Bütün bu meselelerle ilgili olarak iktidarın önemli bir açığı var. Yabancı basının üstümüze nasıl aktif bir şekilde yönlendirildiğinin farkındasınızdır. Niye bunu söylüyorum? Türkiye’nin şu anda bir kamu diplomasisi zafiyeti var, lobi zafiyeti var ve bizim o değerli yalnızlığımızın maalesef Azerbaycan’a da sirayet etme riski var. Yani Azerbaycan’ın bugünkü mücadelesini destekleyen ülke sayısı deseniz 10 parmaktan daha az olduğunu bilmenizi isterim. Bu bizim müdahil olmamızın müşterek bir bedeli olarak gündeme geliyor. Dolayısıyla, mesele sadece arazide bu mücadeleyi yapmak değil, aynı zamanda kamuoyu diplomasisi açısından da...

“Libya” deyince mavi vatana da değineyim izin verirseniz. Oruç Reis ne zaman dönüyor göreve?

İLHAMİ ÖZCAN AYGUN (Tekirdağ) – Arızalı, arızalı.

AHMET KAMİL EROZAN (Devamla) – Personel değişimi oldu herhâlde. Mazotunu da almıştır. Ne zaman göreve gideceğini bekliyorum.

Burayı geçeyim, biraz vaktim daraldı.

Burayı da geçeyim. Bakanlıkla bitireyim.

Bu Biden meselesine de dikkat etmek lazım, başka bir felaket geliyor. Yani adam delegeler itibarıyla seçimi kazanmanın ötesine geçti şu anda.

Bakanlıkla bitireyim izin verirseniz. Biliyorsunuz benim gibilere, Sayın Çeviköz gibilere “monşer” lafı yakıştırılıyor. Bu benim için bir onurdur çünkü “monşer” dediğimiz insanlar devlete hizmet etmişlerdir, neomonşer dediğimiz yeni monşerler ise devlete değil iktidara hizmet etmektedirler; arada önemli bir fark var. (İYİ PARTİ ve CHP sıralarından alkışlar)

Ben ayrıca Sayın Çavuşoğlu’na bir çağrıda bulunuyorum: Bu Bakanlık tehlikeli bir Bakanlıktır, Bakanını vezir de eder, rezil de.

Hepinizi saygıyla selamlarım. (İYİ PARTİ ve CHP sıralarından alkışlar)

ÖMER FETHİ GÜRER (Niğde) – Gerçi Bakanlığın işlevi de kalmadı ama…

BURCU KÖKSAL (Afyonkarahisar) – Üst düzey teknokrat oldular, başka bir şey değil.

ÖMER FETHİ GÜRER (Niğde) – Müsteşar kıvamında Bakanlar olunca…

BURCU KÖKSAL (Afyonkarahisar) – Teknokrat.

ÖMER FETHİ GÜRER (Niğde) – Parlamenter sisteme dönmezsek ne Dışişleri kalacak ne İçişleri kalacak.

BAŞKAN – Milliyetçi Hareket Partisi Grubu adına Sayın Kamil Aydın, buyurun. (MHP sıralarından alkışlar)

MHP GRUBU ADINA KAMİL AYDIN (Erzurum) – Sayın Başkan, çok kıymetli milletvekilleri; ben de ilgili tezkere üzerinde konuşmak kaydıyla Milliyetçi Hareket Partisi Grubum adına söz almış bulunmaktayım. Yüce heyetinizi saygıyla selamlarken aynı zamanda bu dönemin Dördüncü Yasama Yılının hayırlı işlere vesile olmasını canıgönülden diliyorum.

Sayın milletvekilleri, ayırdıkları bütçeleri ışığında köklü ve güçlü devlet olma geleneğine sahip uluslara baktığımızda genellikle güvenlik ve savunma politikalarını ve uygulamalarını öncelediklerini açık bir şekilde görürüz çünkü savunma ve güvenlik, bireysel boyutta insanın yaratılışıyla ortaya çıkan, önceleri içgüdüsel ve psikolojik bir refleks olarak tanımlansa da zamanla ekonomik ve sosyal bir temele ihtiyaç olduğu da bilim insanlarınca ifade edilmiştir. Zaman zaman bireysel veya ulusal savunma ve güvenliğe de doğrudan veya dolaylı tehdit oluşturabilecek, millî sınırlar içerisinde veya dışında belirli bir coğrafya veya kitleyi hedefleyen taciz ve tehditlere karşı bölgesel savunma ve güvenlik algısından da söz etmek mümkündür. Bireysel, bölgesel ve ulusal boyutta sınıflandırılan savunma ve güvenliğin en kapsayıcısı ülkesel ve ulusal olanıdır çünkü bir milletin her türlü varlığının içeride ve dışarıda teminat altına alınmasını sağlamak demek, her türlü tehdit, taciz, tecavüz, risk ve saldırı mahiyetindeki tutum ve davranışlara yönelik caydırıcı plan, proje, önlem ve eylemin yetkili kurumlarca sistematik biçimde oluşturulması demektir. Diğer bir ifadeyle, böylesine genel bir misyon çerçevesinde, ülkenin içinde bulunduğu her türlü stratejik koşullar dikkate alınarak siyaset üstü ulusal savunma ve güvenlik hedefleri bulunmalıdır.

Böylesine birbirine bağlı üç boyutlu bir savunma ve güvenlik algısını etkileyebilecek en önemli unsur, yaşanan coğrafyanın konumu ve her türlü özelliğidir. İşte, oldukça zor bir coğrafyayı kendine ebedî yurt ve kader edinmiş olan Türk milletinin ve onun köklü devlet yapısının savunma ve güvenlik konusunu yani millî bekasını kendine en önemli mesele edinme zorunluluğu vardır. Bu stratejik gerçek, hukuki, siyasi ve bürokratik kurumlarla içselleştirilip etkin ve hızlı bir eş güdüm içerisinde ortak bir tutum ve davranışa dönüştürülmelidir. Bunun en güzel örneğinin, millî bekanın etkisiz kılınmaya çalışıldığı 15 Temmuz 2016 tarihinde başarıyla sergilendiğine tanıklık ettik. Geçen hafta da yine benzer bir tavrın, beklenen bir istisna dışında, Ermenistan’ın Azerbaycan’a menfur saldırısına karşı gösterildiğini biliyoruz.

Sayın milletvekilleri, işte bugün, Türkiye Büyük Millet Meclisi olarak gündemimize aldığımız tezkerenin de üç boyutlu yani hem bireysel hem bölgesel hem de ulusal savunma ve güvenlik ihtiyacından doğmuş bir zaruret olduğuna açıkça kanaat getirmişiz. Çünkü uluslararası ilişkilerin ve hareketliliğin ivme kazandığı bu yüzyılda “Bekle, gör.” veya “Bana değmediği sürece bin yaşasın.” politikalarının artık ne sahada ne de masada geçerli bir yaklaşım olmadığı açık ve nettir. Diğer bir ifadeyle, taciz, tecavüz ve saldırıların vuku bulmasını beklemeden potansiyel tehdit, tahrik ve riskin oluştuğu her yerde proaktif davranılıp etkisizleştirilmesinin 21’inci yüzyıl savunma ve güvenlik stratejisinin özünü oluşturduğunun farkında ve Allah’a şükür, millet olarak bilincindeyiz. Bugün, Türkiye Cumhuriyeti devleti de buna mukabil bir tutum sergileyip proaktif davranarak yaklaşık kırk yıldır milletimizin yurt içinde ve yurt dışında canına musallat olmuş PKK ve türevleri başta olmak üzere, her türlü terör örgütleriyle, köklerinin kazınması suretiyle, kahramanca mücadele etmektedir.

İnisiyatif alıp proaktif davrandığımız diğer önemli bir mesele de Orta Doğu, Balkanlar ve Kafkaslar üçgeninde hem karada hem de mavi vatanda kuşatmaya alınıp etkisiz kılınmaya yönelik oldubittilere karşı gösterdiğimiz millî refleksimizdir. Bu bağlamda, azim ve kararlılığımızın yegâne ilham kaynağı, Milliyetçi Hareket Partisi olarak içselleştirdiğimiz “Önce ülkem ve milletim, sonra partim ve ben.” düsturunun iksiri olan yurdumuzu ve milletimizi özümüzden çok sevmemizdir. Taşıdığımız ruh ise Kafkasların kahramanlık güneşi Şamil’in, Kafkas İslam Ordularının kahramanı Komutan Nuri Paşa’nın, Mescid-i Aksa’da işgale uğramasına rağmen yüksek bir manevi sorumlulukla muhafız nöbetini tutan Iğdırlı Hasan Onbaşı’nın, Ankara’ya uzanan Yunan işgalinde teklif edilen Türkiye Büyük Millet Meclisinin Kayseri’ye taşınmasına yüksek sesle itiraz eden ve “Biz buraya korkmaya, saklanmaya değil, savaşmaya geldik.” diyen Tuncelili Diyap Ağa’nın ve nihayetinde “Ya istiklal ya ölüm.” diyen Mustafa Kemal Atatürk’ün ruhudur. Velhasıl, bu ruh “Anamızın duasıyla geldik, hocamızın salasıyla gideriz.” diyen kısık sesli alperenlerin ruhudur. İşte bu ruhla, terörle kıyasıya mücadelenin başlatıldığı 24 Temmuz 2015’ten bugüne kadar büyük bir kararlılıkla sürdürülen Fırat Kalkanı, Zeytin Dalı ve Barış Pınarı Harekâtlarıyla PKK türevi PYD-YPG ya da SDG’nin can suyu kesilmiş ve bölgeye barış ve huzur gelmiştir. Öte yandan, Irak’ın kuzeyindeki terör yuvalarına yönelik operasyonlar da aralıksız devam etmiş ve üstün başarılar elde edilmiştir. Yani bu bağlamda, öküz altında buzağı aramak beyhude bir çabadan öteye de gitmeyecektir. (MHP ve AK PARTİ sıralarından alkışlar)

Yine, yurt içinde ve bölge bölge benzer operasyonlar peş peşe gerçekleştirilmiş, her türlü barınak, sığınak, silah, mühimmat, lojistik destekleri yok edilmiştir. Dahası, PKK ve uzantılarının kirli yüzleri ve hain siyasi bağlantıları deşifre edilerek örgütte ciddi çözülmelere yol açılmış ve bölge insanı tutsak edilen evlatlarına kavuşturulmaya başlanmıştır.

Sayın milletvekilleri, içeride ve dışarıda terörle kararlı mücadelede katedilen mesafe ve yarattığı güven ve motivasyonla, bölgemizde ön alıcı ve stratejik hamlelerle oyun kurup oyun bozan bir kimlikle Doğu Akdeniz ve Karadeniz’de hidrokarbon arayışları, Ege’de ve Kıbrıs özelinde oldubittilere karşı hamleler, Libya’yla gerçekleştirilen ikili anlaşmalar ve kontrolsüz göç hareketlerine yönelik sergilenen örnek tutum ve uygulamalar, başta Fransa, Yunanistan olmak üzere birçoklarını rahatsız etmiştir. Rahatsızlıkları bununla da kalmamış, artık ülkemizde “muhalif sesler” adı altında, Türkiye adına demokrasi, hukuk ve insan hakları havarileri ilan ettikleri PKK/PYD, FETÖ, DHKP-C ve benzeri terör örgütlerini palazlandırarak içlerine yuvalandırdıkları STK’ler, vakıflar, dernekler, sendikalar aracılığıyla Türkiye aleyhtarı propagandalara da teşvik etmişlerdir.

Şimdi, terörle mücadelede içeride ve dışarıda bölgesinde zapturapta karşı asil ve dik duruşa kadar tüm bu gelişmelere Türkiye muhalifi ülkelerin karşı tavrı ve açıklamaları bir noktaya kadar anlaşılabilir ama benzer, acımasız ve mesnetsiz eleştirilerin ülke içinde, özellikle siyaset üstü ilişkilerimiz veya güvenlik ve savunma hamlelerimize yönelik yapılması gerçekten izaha muhtaçtır. Dün, Zeytin Dalı’na, Fırat Kalkanı’na, Barış Pınarı’na, İdilip’de ve sonrasında Libya’yla yapılan anlaşmalara ve Doğu Akdeniz’de hidrokarbon arayışlarına, mavi vatan savunmasına karşı tavırlarından dolayı bugün mahcubiyetlerini gizlemek veya itiraf edip özür dilemek bir tarafa, aynı tutumlarını, Ermenistan’ın Karabağ saldırılarında da yasak savma kabilinden göstermektedirler. Çünkü aynı kitlelerin söylediklerinin tıpkısının aynısını Ermenistan Başbakanı ve Fransız Cumhurbaşkanı da söylemektedir hatta Fransa’da hükûmet muhalifi faşist Marine Le Pen de söylemektedir.

Şimdi, saygı değer milletvekilleri, bakınız, biz, uluslararası ilişkileri, Türk siyasetinin uluslararası bağlamda temsilini, teşbihte hata olmaz, ben bir millî maça benzetiyorum. Bir millî maçta, taraflar bellidir, taraftarların oturacağı yerler belledir, söylenecekler bellidir.

Şimdi, düşünebiliyor musunuz? Tevafuk işte, bugün Almanya’yla özel bir maçımız var. Yani tribünde yerimizi alacağız. Sanal bir kurgu yapalım: Efendim, Türkiye’nin attığı her golde üzüleceğiz, Türkiye’nin uğradığı her türlü faul girişimlerinde ayağa kalkıp alkışlayacağız ya da Almanya’nın attığı bir golde “Bravo ya! Ne güzel bir pozisyon, ne güzel bir goldü.” diyeceğiz. Şimdi, aynen buna benziyor. Aynen millî maçtaki gibi, uluslararası bağlamda herhangi bir ülkenin ali menfaati söz konusu olduğunda, gerçekten beklenen tavır budur. Yani antrenörü beğenmeyebilirsiniz. Yine, maç üzerinden gideyim. Oyuncuların seçimini beğenmeyebilirsiniz. Neyi kast ettiğimi zatıalileriniz çok iyi anlıyorlar değil mi? Ama amacınız üzüm yemek olsun. Nedir bu bağcıyla hesabınız? Nedir bu antrenörle hesabınız? “Takım seçmeleri yanlış.” Tamam, antrenör siz olduğunuzda, takımınızı seçer daha iyisini yaparsınız ama Allah aşkına, maç esnasında niye demoralize edici, niye onur kırıcı, hafifletici, başkalarına koz verecek birtakım girişimlerde bulunuyoruz? İşte, bunun diplomatik ifadesi, yapabildiğimce, gerçekten kibarca izah etmeye çalıştığım izahı budur.

Şimdi, saygıdeğer milletvekilleri, bunu biraz özele indireyim, Türk siyasi tarihinde, yakın geçmişimizde yaşadığımız birkaç olaya atfen daha da somutlaştıralım. “Efendim, Kıbrıs sorunumuz var; yalnızız.” Bir yalnızlık politikası sürüp gidiyor. Yalnızlık haksızlık değildir, çokluk da haklılık değildir. Bir davaya inanmışsanız yalnız da yürürsünüz sonuna kadar, yeter ki -Allah korusun- ihanete, o davayı satmaya düçar kalmayasınız. (MHP ve AK PARTİ sıralarından alkışlar) Onun için Türk milleti tarih boyunca her zaman yalnız yürümüş, Allah’a şükür, bu coğrafyada da kimseden talimat almamış.

ERKAN AKÇAY (Manisa) – “Aferin”cilere kapak olsun bu söz!(MHP sıralarından alkışlar)

KAMİL AYDIN (Devamla) – Şimdi, bakınız, Kıbrıs özeli: Türkiye, İngiltere, Yunanistan, 1959, üçlü bir toplantı yapıyoruz ve Kıbrıs’ta iki halk var, bunu bir formüle dönüştürmeye, bir anayasaya dönüştürmeye... Nihayetinde, 60’ta anayasaya dönüşüyor, tescil ediliyor. Daha sonra, garantörlüğü olan Yunanistan, İngiltere ve Türkiye, bunun ikamesi için elinden geleni yapmaya çalışırken birileri boş durmuyor, Enosis ruhu rahat durmuyor. Yunanistan’da 74’e kadar gerçekten, böyle kademe kademe bir soykırım uygulanıyor ve nihayetinde 74’e geliyoruz. Artık bıçak kemiğe dayanmış, o dönemin koalisyon hükûmeti bir karar alıyor. Bu da bir teşbih, bu da güzel bir anekdot olarak aklımızda kalsın. Artık, Ayşe tatile çıkma vizesini alıyor, “Çıkabilir.” deniliyor. Allah aşkına -o günkü siyasilere baktım- bugün duyduklarım gerçekten beni hayrete düşürüyor. Bu Parlamento neden bunları yapıyor? Türkiye Cumhuriyeti devletinde bu kürsülerden, gerçekten monşerliği kendisine yakıştıramayıp güya devletin ali menfaatleri için ömrünü verdiğini iddia edenler, neden bu ciddi meseleler üzerinde böyle hafife alıcı, efendim, onur kırıcı, “Basından -şuradan, buradan- duyduklarımız kadarıyla, söyledikleri kadarıyla.” gibi gayriciddi kaynakları dikkate alıyorlar? Rahmetli Sayın Ecevit “Ayşe tatile çıksın...” O günkü muhalefet “Hayır, çıkmasın. Ayşe’nin ne işi var tatilde? Benim topum yok, tüfeğim yok, uçağım yok, gemim yok, ne yapıyorsunuz, orası bataklık…” Bugün öyle söylediler. Afrin bataklıktı değil mi, Libya Fizan’dı? “Ne işimiz var Fizan’da? Mehmetçik’imiz zayi olacak, bataklığa çekilecek, yok olacak…” Ee, sen ne yapacaksın, elini mi ovuşturacaksın? Olmadı Allah’ın izniyle; ne Afrin’de zayi oldular ne Zeytin Dalı’nda ne Fırat Kalkanı’nda ne de Barış Pınarı’nda. Libya’yla yaptığımız anlaşmayı bile, galebe çalarak “Efendim, bu onay mıdır, tescil midir, şu mudur, bu mudur…” Yani tarafımızı bir kere baştan belli edeceğiz maça çıkarken. Hangi tribünde oturacağımızı bileceğiz maç başlamadan önce.

Şimdi, biz o gün “Karaoğlan” dedik ve arkasında dimdik durduk. İnanın, askerlik şubelerinde kuyruklar oluştu. Bugün içimiz kanıyor, aynı şey Karabağ olayında da geçerli. Yani Allah aşkına, şimdi “Hariciyecilik yaptık…” Eyvallah, saygı duyarız. Ben, şimdi, bir şey söyleyeyim. Lise yıllarımdı, 80 öncesi, birçoğunuz belki izlemişsinizdir, bizim cenah izledi de. “Güneş Ne Zaman Doğacak?” diye bir film izledim, hıçkırıklarla çıktım sinema salonundan. Benim, Azerbaycan davasını ilk o filmde görmem, tanımam söz konusuydu: Cüneyt Arkın ve Oya Aydoğan başrollerini oynamış. Bir Iğdırlı kardeşim de burada. Biliyorsunuz, orada, Boraltan Köprüsü’nde yaşanan trajik bir olay, 146 soydaşımızı… Öyle “Azerbaycan, Azerbaycanlı” deyip geçiştirmeyelim. Bunlar, aynı anadan doğmuş kardeşlerimiz bizim; dindaşlığımız da vardır, kardeşliğimiz de vardır. İnsani açıdan da bizim bu davayı sahiplenme zorunluluğumuz vardır.

Şimdi, o köprüde neler oldu biliyor musunuz? Stalin’in o zulmedici baskısından kaçıp kendilerine sığınacak bir yuva arayan 146 masum insan, Iğdır’da bizim bir karakolumuza sığındılar ama Stalin talepte bulundu… Hani, bugün böyle, bu kürsülerden ahkâm kesiliyor ya “Dışişleri Bakanı şöyle desin. Başbakan artık yok, Cumhurbaşkanı, tek adam şöyle yapsın, niye böyle yapmıyor?” diye. Öyle kolay değil. Bekâra boşamak kolay. O gün emir telakki edilip anında imzalanıp iadeleri sağlandı ve ağlayarak hıçkırıklarla “İade etmeyin bizi, öldürün. Hiç değilse bu bayrak altında, kardeşimin kurşunuyla şerefli bir ölüm nasip olsun. Bolşeviğin kahpe kurşununa kurban gitmeyeyim.” dediler ve iade ettik, iade edilir edilmez hepsi kurşuna dizildi. Şimdi, o gün bir ağıt yakıldı “Boraltan bir köprü, aşar geçer Aras’ı/Yuğsan Aras suyuyla, çıkmaz yüzün karası.” Şimdi biz, bir Türkiye Cumhuriyeti vatandaşı olarak, bir Türk milliyetçisi olarak gerçekten bu yüz karası durumdan kurtulma fırsatı bulduk çünkü Karabağ işgal altında.

Karabağ’dan sonra işgal devam etti peyderpey, ondan öncesinde de var. Allah aşkına, Bakü’ye birçok insanımız gitti, özellikle hariciyecilere söylüyorum: Şehitler Hiyabanı diye bir yer var, her gidişimizde çelenk koyuyoruz, çiçek koyuyoruz; aynen bizim Anıtkabir’imiz gibi, dış temsilcilikler geldiği zaman çelengini koyar, saygı duruşunda bulunur. Biz de Bakü’ye gittiğimizde –bütün arkadaşlar için söylüyoruz- aynı şeyi yapmadık mı? Peki, niye yaptık? Oraya Şehitler Hiyabanı, Şehitler Yolu niye dediler? Çünkü tarih acı, tarih keder, tarih zulüm dolu. Ama benim de atam yatıyor orada ya, sizin de atalarınız yatıyor. Yani Kafkas İslam Ordularında sizin dedeleriniz yok muydu? İnanın, Diyarbakır’dan Çanakkale’ye kadar yazıyor tek tek sicillerini; Türkiye'nin her yerinden şehit var. İki şehitlik var; biri 1918’de Nuri Paşa komutasındaki mücadele sonucu şehitlerimiz, diğeri ise işte Azerbaycan’ın Karabağ’ından tutun, her yerinde verdiği şehitler. Şimdi, bu süreç devam ediyor. Yani bizim bunlara karşı bir manevi sorumluluğumuz yok mu? Karabağ işgal altında net bir şekilde. En yetkili ağızdan söylenildiği şekliyle, biz de Milliyetçi Hareket Partisi olarak “ama”sız, “fakat”sız, “şu”suz “bu”suz, canımızla, kanımızla, her türlü varlığımızla oradaki kardeşlerimizin arkasındayız; davaları davamızdır, söylemleri söylemlerimiz, eylemleri de eylemlerimizdir diyoruz.

Şimdi, saygıdeğer milletvekilleri, tabii ki derdimiz büyük “Yunanistan’la iyi geçinelim.” Tamam, iyi geçinelim ama nasıl iyi geçinelim? Ayasofya için ahkâm kesen Yunanistan’a diyorum ki: Benim İstanbul’umda gayrimüslimler için 430 küsur tane ibadethane varken -olması da gerekir, ibadet özgürlüğü hiçbir şekilde kısıtlanamaz; biz kalktık, ecdadımızdan da bu geleneği gördük ve yaşatacağız inşallah- koskocaman Atina’da bir tane cami yok yahu. Şimdi, bunu söylemek yerine “Ayasofya’yı niye açtık?” “Zamanlama iyi olmadı.” şu oldu, bu oldu… Ya, şimdi bir şiir okuyacağım, Nazım Hikmet burada o kadar güzel söylüyor ki Ayasofya’yla, İstanbul’un fethiyle ilgili, ne olur bir bakın ya. “Sekiz Yüz Elli Yedi” diye bir şiiri var, vaktim daralıyor, okumayacağım, var bende ama bir bakın ya. Nazım kadar olalım ya! Bizim şairimiz ya, olalım! Ha, olamıyorsak o zaman, şapkayı çıkarıp önümüze koyacağız.

(Mikrofon otomatik cihaz tarafından kapatıldı)

BAŞKAN – Şiiri tamamlayın.

Buyurun.

KAMİL AYDIN (Devamla) – Şiiri okuyayım:

“İslam’ın beklediği en şerefli gündür bu.

Rum Konstantiniyesi oldu Türk İstanbul’u.

Cihana karşı koyan bir ordunun sahibi,

Hak yerine getirdi en büyük niyazını,

Kıldı Ayasofya’da ikindi namazını.

İşte, o günden beri Türk’ün malı İstanbul,

Başkasının olursa yıkılmalı İstanbul.” diyor, hepinizi saygıyla selamlıyorum. (MHP ve AK PARTİ sıralarından alkışlar)

BAŞKAN – Halkların Demokratik Partisi Grubu adına Sayın Hişyar Özsoy, buyurun.

HDP GRUBU ADINA HİŞYAR ÖZSOY (Diyarbakır) – Teşekkür ederim

Sayın Başkan, değerli milletvekilleri; Cumhurbaşkanının Suriye ve Irak tezkerelerine dair partim HDP adına söz almış bulunuyorum. Hepinizi saygıyla selamlıyorum.

Daha önce de bu tezkereler bu Meclise gelmişti. Biz, HDP olarak daha önce yaptığımız gibi gönül rahatlığıyla bu tezkerelere “hayır” oyu vereceğiz. Bunun gerekçelerini birazdan anlatacağım.

Tabii, bu gerekçelere geçmeden önce sanırım şöyle küçük bir tartışmaya ihtiyaç var. Biz, HDP olarak Türkiye’nin hem içeride, yani ülke içinde hem de dışarıda, dış politikada ulusal çıkarlarını farklı tarifliyoruz. Bizim ulusal çıkar tarifimiz farklı olduğu için argümanlarımız ve oylarımız da farklı oluyor. Bundan kastım şudur: Örneğin, biz, Türkiye’nin Suriye’den Libya’ya çete ihraç etmesini ulusal çıkar görmüyoruz. Örneğin, Türkiye’nin Suriye’deki politikalarının Türkiye halklarının çıkarına, Suriye halklarının çıkarına olduğunu düşünmüyoruz. Bu, bir siyasi tercih, siyasi fark meselesidir. Başta, polemiklerin önüne geçmek için bunu ifade etmek istedim.

Kıymetli arkadaşlar, mevzu geniş fakat ben biraz daraltıp şu an bizim de gündemimizde olan Kobani protestoları ve bu çerçevede, yakın dönemde olan tutuklamalarla konuya girmek istiyorum, akabinde bunu biraz detaylandırmaya, bölgesel politikalar hakkında, tezkereler hakkında partimin görüşlerini ifade etmeye çalışacağım.

Geçen hafta, aralarında kıymetli Kars Belediye Eş Başkanımız Ayhan Bilgen’in de olduğu 17 HDP’li yönetici gerçi -aralarında HDP’li olmayanlar da var, bir hukuk garabeti, o ayrı bir mesele ama- yaka paça gözaltına alınıp sekiz günden sonra tutuklanıp gönderildiler. Gerekçe olarak da 6-8 Ekim 2014 yılında, Kobani protestolarında oradaki bütün ölümler, yaralanmalar, işte mala mülke zarar vermeler vesaire, bütün o olayların tek sorumlusu olarak HDP’yi, HDP’nin o zamanki yönetimini böyle hedefe koyup desturunu da evlendiği zaman hemen saraya koşup hediyeler alan bir savcı aracılığıyla yaptılar. Yapın, yapın, daha önce de çok yaptınız; yapmayın desek de zaten yapacaksınız. Daha önce de defalarca söyledim, bu kürsü, hiçbir zaman, HDP olarak böyle, iktidarın merhametini dilendiğimiz bir yer değildir. Biz çok kararlı, düzgün bir şekilde bu ülkeye, bu ülkede yaşayan halklara layık bir şekilde muhalefetimizi sonuna kadar yapmaya devam edeceğiz.

Ayhan Bey sizin de yakından tanıdığınız birisi, şurada, şu sıralarda oturuyordu. Ondan önce, hatırlıyorsunuz, İdris Baluken oturuyordu. Ondan önce başkaları vardı, diğer arkadaşlarımız ama belli ki bir konsept dâhilinde, Kürt meselesi başta olmak üzere Türkiye’de sizin hoşunuza gitmeyen meseleler hakkında, sizin hoşunuza gitmeyecek şekilde konuşan herkesi niyetiniz var, içeri atacaksınız. Hodri meydan, deneyin! Beş yıldır yapıyorsunuz, 5 binden fazla arkadaşımız şu an cezaevlerinde. Kıymetli Eş Başkanlarımız Selahattin Demirtaş, Figen Yüksekdağ orada, diğerleri var; belediye başkanlarımız var, Selçuk Başkan var, Gültan Başkan var, var, var, var... Bütün bunlardan sonra, hiç kimse bizim kusurumuza bakmasın, iktidarın “ulusal çıkar” dediğine biz kesinlikle “ulusal çıkar” demeyeceğiz, aynı geminin içinde filan da değiliz. Bu milliyetçi hamasetleri bir köşeye bırakmanın vakti çoktan gelmiş ve geçiyor. O gemiden çoktan attınız, beş yıldır, altı yıldır HDP’yi atmaya çalışıyorsunuz o gemiden. Eğer bugün HDP hâlâ gemide ısrar edip hâlâ “barış” diyorsa bence Hükûmet gerçekten HDP’nin ayaklarına kapanıp teşekkür etmeliydi, hâlâ ısrar ediyorsa.

Bakın, şahsi anekdotlar vermek çok hoş değil. Ne bu Meclisin bu sandalyesine ne de maaşına ihtiyacı olan insanlar filan değiliz. Altı yıldır -ben bir arkadaşınızım burada- sizden yemediğimiz küfür, hakaret kalmadı, anamızdan, babamızdan yemediğimiz lafları yedik. Bizim HDP’de siyaset yapmak mevki, koltuk meselesi değildir ki. Var mı öyle bir şey? Çok şükür, hepimizin, bir çoğumuzun siyasete girmeden önce mevkimiz, konumumuz da çok daha iyiydi yani öyle mevkilik, konumluk bir durum söz konusu değil. Şu sandalyelere oturmuş filan da değiliz. Ayhan Bey buradaydı, Grup Başkan Vekiliydi, Kars’a gitti; Kars Belediye Başkanı oldu, Kars’taki herkesin Belediye Başkanı olmaya çalıştı. Ayhan Bilgen müebbetle yargılanacak, cezaevine gidecek, biz de oturacağız Türkiye’nin ulusal çıkar teranelerini dinleyeceğiz! Peki.

Kıymetli arkadaşlar, Kobani meselesi üç şeydir; şahsi görüşüm, sanırım partili arkadaşlarım da katılır: Kobani bir sembol, Kobani bir siyasal, toplumsal düzen ve bence Kobani çok büyük bir tarihsel fırsattı, Orta Doğu’da Türk-Kürt ilişkilerini yeniden organize edebilmek için muazzam bir fırsattı barış süreci içerisinde. Burada öyle suçlamalar üzerinden gitmeyeceğim ama o tarihsel fırsat berhava edildi, paramparça edildi ve Kobani’den sonraki, Kobani protestolarından sonraki Millî Güvenlik Kurulu toplantısından bu yana memleket bir girdabın içerisine girmiş, o gün bu gündür debelenip duruyor ve o gün bu gündür bu ülkede istikrar tutmamıştır ve tutmayacaktır. Nihayetinde, bütün o gerilimli süreçler içerisinde “başkanlık sistemi” diyorsunuz, başkanlık sistemi değil ucube bir sistem ortaya koydunuz. O zaman seçim meydanlarında söyledik. Bakın, ben kendim Bingöl’de, o zaman milletvekiliydim, referandum olursa dolar 4 lira, euro 5 lira olur dedim; millet bize gülüyordu. Bakın, bir siyasal sistem üretmişsiniz içinde bir sürü iç ve dış mihrak algısının olduğu; 2020, dolar olmuş bugün 7,8; euro olmuş 9,2; maliyenin başına da bir damat daha koymuşlar -damat diplomasisi çok oluyor bu ara memlekette- “Dolara ben bakmıyorum.” diyor. Bakma, millet bakıyor. Her şeyimizi dolarla alıyoruz; enerjiyi dolarla alıyoruz, kâğıdı dolarla alıyoruz. Bakın, çok basit bir şey, çok basit ya: Bir insanın -dünya vatandaşı olacağız ya- maaşının bir karşılığının olması lazım değil mi? Asgari ücretin karşılığı 300 dolar olmuş ya! Bakın, ulusal çıkar budur işte. Bizce gerçek yurtseverlik, bu halkın asgari ücretinin bin, 2 bin dolar olmasıdır. Biz buradan bakıyoruz meseleye. Halkın gerçek bir gündemi var ama milliyetçi hamaset içerisinde biz halkın gerçek gündemine bir türlü gelemiyoruz.

Kobani’de ne oldu? Dün arkadaşlarımız burada önerge verdiler. Suçlama geliyor bize sürekli. Bakın, o kadar basit, o kadar rahat bir yöntemi var ki bunun. Türkiye’de şu an adalete güvenen kimse var mı arkadaşlar? Muhalefetin hepsine soruyorum, iktidara yakın olarak politik pozisyon alanlara da soruyorum. Türkiye’de en az güvenilen kurumların başında medya ve adalet sistemi geliyor, hiç kimse güvenmiyor.

ALİ KENANOĞLU (İstanbul) – Yargı mensupları da güvenmiyor.

HİŞYAR ÖZSOY (Devamla) – Kendileri de güvenmiyor, vallahi billahi AK PARTİ de güvenmiyor; şahsi konuşmalarımızda söylüyorlar. Böyle bir yargının eline vereceksiniz HDP’yi.

Biz, burada, parlamenterler olarak oturalım, gelin bu meseleyi araştıralım, gelin bu hakikati açığa çıkaralım çünkü Kobani sonrası protestolar ve oradaki ulusal millî güvenlik toplantısı ve akabindeki çöktürme planları… Kobani, basitçe bir kasabanın direnmesi değil, bir sürecin başlangıcıydı. O gün bugündür, geliyoruz, diyoruz ki o ekim ayı içerisinde yani Kobani DAEŞ’in saldırısı altındayken, Millî Güvenlik Kurulu toplantısına kadar o bir ayla ilgili Mecliste sizin çoğunluk olacağınız bir komisyon kuralım; dinlesinler, baksınlar. Biz yargı kurumu değiliz, biz parlamenter denetim yaparız arkadaşlar, bizim işimiz bu. Bu denetimi yaptırtmıyorsunuz. Bakın, çok basit bir şey…

Yasin Börü’nün ailesine tekrar sabır diliyorum, Allah rahmet eylesin. Benim de şahsen tanıdığım, anne babasını bilmiyorum ama geniş ailesini tanıyorum, Bingöllü -aslen Bingöllüyüm, şu an Diyarbakır Vekili olmakla birlikte- yakından tanıdığım, bildiğim bir aile. Allah kimseye, hiç kimseye evlat acısı vermesin. Cumhurbaşkanı defalarca bu ismi zikrederek -bana sorarsanız- bir Cumhurbaşkanına, hiçbir siyasetçiye yakışmayacak şekilde bunu seçim meydanlarında manipüle etti. Biz şunu diyoruz: Yasin Börü’yle ilgili bir dava devam ediyor, etsin, sonuna kadar gitsin, bu vahşeti yapanlar yargılansın istiyoruz. HDP olarak da sonuna kadar desteğimiz vardır. O dönemde hâlâ tam sayısını bilmediğimiz -43 ile 53 arası gidip geliyor- vatandaş öldü, aralarında polisler de var. Bu ülkede Yasin Börü dışında takibi yapılan tek bir dava yok o ölümlerle ilgili olarak. 52 ya da 42 diğer vatandaş, vatandaş değil mi? Kim öldürdü? Nasıl öldü? Kamera kaydı yok mu? Şahidi yok mu? İktidar olarak, adalet sistemi olarak sizin onları çıkarmanız lazım ortaya. Siz çıkarmıyorsunuz, biz denetim yapalım diyoruz, “Hayır, biz onu da istemiyoruz.” Ne? Öldürülen insanların yüzde 70’i HDP üyesi insanlar. Yani bizim üyelerimizi katledecekler, günahını da getirip HDP’nin boynuna koyacaksınız. Nedir? HDP bir “tweet” atmış. “Tweet”e baktınız mı? Kaç kişi baktı o “tweet”e?

MEHMET MUŞ (İstanbul) – Sadece “tweet” bile Sayın Özsoy, sadece “tweet” bile… Siz organizasyon kısmında varsınız.

HİŞYAR ÖZSOY (Devamla) – “Tweet”e bakan var mı?

Bitireyim lütfen Sayın Muş.

SALİH CORA (Trabzon) – Halkı sokağa davet ediyorsunuz.

MEHMET MUŞ (İstanbul) – Kimseyi kandırmayın!

HİŞYAR ÖZSOY (Devamla) – Evet. “tweet”te şöyle diyor: “İnsanlar protesto hakkını kullansın. Kobani DAEŞ’in saldırısı altında, insanlar kullansın.”

MEHMET MUŞ (İstanbul) – İsyan hareketi…

HİŞYAR ÖZSOY (Devamla) – Şimdi, bakın “tweet”in içeriğine baktığınız zaman -herkese sorduk, hukukçulara da sorduk- “‘tweet’in içerisinde suç teşkil eden bir durum yok.” diyorlar. Akabinde gelişmiş olan olaylar üzerinden sorumluluk biçiyorlar. Dün Saruhan Bey anlattı, ben detayına girmeyeceğim. O dönemki olaylar yatışsın diye dönemin İçişleri Bakanı ve sanırım kamu idaresinden ilgili kişiler ile vekillerimiz iki gün mesai yürütmüşler. Hiç buraya girmeyeceğim. Bu devleti yönetenler o dönem ne olduğunu çok iyi biliyor; çıkıp konuşurlarsa kendi şerefleridir, susmayı tercih ediyorlarsa çok zorlamayacağız. Fakat 53 vatandaşın öldüğü bir yerde Yasin Börü ismini sürekli zikredip “HDP’nin bütün Merkez Yürütme Kurulu üyelerini götürüp hapse atacağız, üzerine oturacağız.” Yok. Biz, hesap soracak durumdayız bu konuda, bu konuda zerre geri adım atmayacağız. O dönem sokaklara çıkan vatandaşların protesto hakkını güvenceye almakla sorumludur Hükûmet. Yani ben dışarı çıkıp protesto ettiğim zaman bu devletin Hükûmeti, İçişleri Bakanı, polisi benim…

SALİH CORA (Trabzon) – Hedefin olacak, öyle mi?

HİŞYAR ÖZSOY (Devamla) – …demokratik protesto hakkımı koruyacak, onun işi bu. Oturup…

MEHMET MUŞ (İstanbul) – Anayasa’da var o.

HİŞYAR ÖZSOY (Devamla) – Ben şu an milletvekili olarak sokağa çıktığım zaman konuşturmuyorlar, geçelim biz bunları, bizim bunlara karnımız tok.

Şimdi, kıymetli arkadaşlar, bu kısmı biraz uzattım biliyorum ama çok önemli çünkü bu bir başlangıç noktası. Kobani şöyle bir durumdu: DAİŞ Kobani’ye saldırıyor. Siz belki onu hissedemediniz, görmediniz, kısmen de sebebi şudur… Sizi temin ediyorum, dünyanın neresinde olursa olsun bütün Kürtler teyakkuzdaydı ne olacak diye. Kürt dediğim de aydan değil ha, 20 milyon Kürt bu ülkede yaşıyor; Türkiye, yüzde 55 oranla en fazla Kürtlerin vatandaş olduğu ülke Ortadoğu’da. Türkiye’de, Irak’ta, Suriye’de, Kirmanşah’ta, diasporada -ben o dönem Amerika’daydım- Amerika’da insanlar uyumadan izliyorlar ne olacak diye. Ve inanın bana beklenti şuydu, talep de vardı. Türkiye Cumhuriyeti devleti güçlü devlet değil mi? Bakın, diyorsunuz “Biz şu an DAİŞ’le mücadele ediyoruz.” DAİŞ’le mücadele ne zaman başladı? Hatırlıyor musunuz arkadaşlar? Cerablus’a girdiler o zaman başladı, değil mi? Cerablus’tu ilk. Sayın Muş dün “İşte, biz kapılarımızı açtık.” falan filan diyordunuz, değil mi? Ya, ondan önce, DAİŞ Şengal’de binlerce Kürt’ü kıyımdan geçirmiş, Ezidi kadınlarını kaçırmış, pazarlarda satıyor…

MEHMET MUŞ (İstanbul) – PYD kaç kişiyi kaçırdı?

HİŞYAR ÖZSOY (Devamla) – Müsaade edin…

MEHMET MUŞ (İstanbul) – E, onu da söyleyin.

HİŞYAR ÖZSOY (Devamla) – Bir müsaade edin…

MEHMET MUŞ (İstanbul) – Onu da söyleyin.

HİŞYAR ÖZSOY (Devamla) – Çıkar konuşursun, hadi bu kadar nezaketin olsun Mehmet Muş, zaten değilsin.

MEHMET MUŞ (İstanbul) – Akademide mukayese vardır, mukayese; onu da söyle, ikisi de terör örgütü.

HİŞYAR ÖZSOY (Devamla) – İnsanlar bakıyorlar, DAİŞ gelmiş, Kobani’nin kapılarına dayanmış; büyük devlet, Türkiye Cumhuriyeti devleti sınırın bu tarafından ne yapıyor, ne yapıyor? İzliyor. Dünya basını haber yapıyor, uluslararası güçler devreye girmişler, Türkiye’ye baskı yapıyorlar -Selahattin Demirtaş bunları açıkladı- Hükûmet oyalıyor, ne yapacak? Şu: DAİŞ, Kobani’yi düşürecek, sınıra gelecek. Sorun olur mu? Olmaz çünkü DAİŞ sınıra ne zaman geldiyse sınır ticaretine başladı Türkiye; delilli, belgeleri var bunların, şu Meclisin kayıtlarında var Bakanlığın kabul ettiği. Sonra ne oldu? Ben şunu soruyorum ya: Gerçekten, bak, çok samimi, Sayın Muş, sürekli kesiyorsunuz…

MEHMET MUŞ (İstanbul) – Mukayese yapın o zaman, onu da söyleyin.

HİŞYAR ÖZSOY (Devamla) – Mahmur’a atacak bombanız var, yetişiyor, Türkiye’nin menzilli füzeleri var. Bak, Afrin’e attınız, Şengal’e de bazen atıyorsunuz. DAİŞ Kobani’nin dibinde “Müslüman” dediğiniz Kürtleri katlederken kolunuzu tutan mı vardı 2 tane fişek de buradan çaksaydınız karşı tarafa? Deseydiniz ki…

SALİH CORA (Trabzon) – DAİŞ’e gereğini yaptık.

HİŞYAR ÖZSOY (Devamla) – Yani “Bakın, dünya ayağa kalkmış, ben de Türkiye olarak kapımın önünde böyle bir zulme müsaade etmem.” diyebilirdiniz. Ha, şu var: “Yahu, Suriye başka ülke, biz oraya nasıl müdahale edeceğiz?” diyeceksiniz -o zaman argümanınız buydu- Suriye’de girmediğiniz yer kalmadı.

Mesele şudur: DAİŞ, Kobani’yi düşüremedi. Uluslararası koalisyon geldi araya, Amerika 10 bin kilometre öteden gelip buraya müdahil oldu; Türkiye, Kürt kardeşlerini seven Türkiye Kobani’ye müdahil olmadı; olmak bir tarafa, buradan geçsin diye destek… Protestolar onun içindi. Bunu ayın sonuna kadar yapmadı, ancak Obama şahsi olarak baskı kurduğu zaman kapıları açtılar, geldiler, geçtiler; gerisi hikâye, biliyorsunuz.

Bakın, ben şunu söyledim: Bir suçlama üzerinden gitmiyorum…

MEHMET MUŞ (İstanbul) – Siz taraflısınız, kusura bakma.

HİŞYAR ÖZSOY (Devamla) – Kobani tarihî bir fırsattı, Kürt-Türk ilişkilerinin Orta Doğu’da yeniden dizayn edilebileceği bir fırsattı, barış süreçlerine ivme kazandırılabilecek bir fırsattı; bu fırsatı şu veyahut da bu gerekçeyle -tercih sizin- kullanmadınız. Gerisi zaten o günden bu yana devam eden böyle bir saldırı politikası. Ne oldu ondan sonra, ben size söyleyeyim. Bakın, öyle diyorsunuz “DAİŞ, DAİŞ.” Cerablus’un kontrolünü aldınız, 2017 başıydı değil mi? Üç yıl kadar Bağdadi, Türkiye sınırının 5 kilometre ötesinde yaşadı ya ve dünyaya bunu nasıl açıkladınız? Açıklayamadınız, 5 kilometre ötede. 1 kilometre ötede bütün IŞİD liderleri çıktı ya! Amerika geldi, Türkiye’ye söylemeden tak tak tak vurdu gitti.

Şimdi, bunu şöyle söylüyorum, bitireyim, toparlayayım. Bakın, şu “IŞİD, Kürtleri dövsün; Kürtler Suriye’de Kuzey Irak’taki gibi yeni bir yönetim oluşturmasınlar.” takıntınız var ya neye getirdi sizi: Suriye’de ne kadar çirkef grup varsa herkesle ortak oldunuz pratikte. Bakın var, son bir örnek vereyim: Eskiden IŞİD’le sınır ticareti, petrol ticareti… Rusya o dosyaları kaldırdı rafa yarın önünüze koyacak sizin, hele bir devran değişsin, tak tak tak koyacaklar önünüze sizin.

MEHMET MUŞ (İstanbul) – Ya, geç o tehditleri ya!

HİŞYAR ÖZSOY (Devamla) – Bakın en son, geçen gün Mevlüt Çavuşoğlu’na ben bir önerge verdim; önergem reddedilmiş, geri gönderilmiş bana; siyaset millî, yerli ya. İdlib’de kurtuluş hükûmeti Heyet Tahrir el-Şam, Hükûmetinizin resmen terör örgütü ilan ettiği İdlib’deki hükûmet Türk lirasını resmen kullanmaya başladı ve balya balya TL’ler gitti İdlib’e, Amerika Suriye’ye ambargo koyduğu zaman. Ben sordum Sayın Bakana, dedim ki: “Sayın Bakan, Türk lirasını HTŞ kullanıyor, siz bunun ne olduğunun farkında mısınız? Yani bu bağın mali ilhak anlamına gelebileceğini…” Birtakım sorular sormuşum, sorularıma “şahsi görüşünüz” diye koymuş ve bana iade etmiş, basınla paylaşacağız.

Bakın, arkadaşlar az önce İYİ PARTİ’den sayın hatip bir şey söyledi, dedi ki: “Polisi, jandarmayı oraya görevlendiriyorlar.” Doğru, orası artık Türkiye toprağı gibi düşünülüyor. Hep diyorlar ya: “Biz uluslararası hukuku tanıyoruz.” Kaymakam göndermişsin, eğitimi Türkçeleştirmişsin, parayı da göndermişsin, asker orada, polis orada, mahkeme orada; eksik ne? Bayrak da orada. Diyebilirsin ki: “Ben burayı Türk toprağı yapacağım.” Bu ayrı bir şey ama ikide bir oturup şu uluslararası hukuk teranelerini siz bize anlatmayın ya. Ya şu Karabağ meselesinde uluslararası hukuk diyorsunuz ya, komik. Kıbrıs meselesi var ya, Libya’daki durumunuz var sizin.

ERKAN AKÇAY (Manisa) – Ya Kıbrıs’la alakası yok.

HİŞYAR ÖZSOY (Devamla) - İşinize gelince uluslararası hukuk. Irak diyor ki: “Uluslararası hukuku ihlal ediyorsun, benim ülkemde ne işin var?”

(Mikrofon otomatik cihaz tarafından kapatıldı)

BAŞKAN – Son cümlelerinizi alayım.

HİŞYAR ÖZSOY (Devamla) – Toparlıyorum.

1983 yılında Saddam’la, Saddam gibi birisiyle, 1998’de de Esad’la yapılan anlaşmalar sonucunda bu tezkereler sürekli bizim gündemimize geliyor ve orada söylenen çok basit: “Sıcak takip yaparak gidersiniz 10 kilometre falan.” Ya ne 10 kilometresi ya? Yani Ruslarla yaptığınız pazarlık da at pazarlığına dönmüş, “Kobani’yi ver, orayı da ver, Tel Rıfat’ı da ver, İdlib’i de vereceğim.” Kürt karşıtlığı sizi bütün bu çirkef, çirkin durumların içerisine getirmiş; şu an Türkiye’nin kısmi bir askerî gücünün dışında ekonomik, finansal, diplomatik, ideolojik, kültürel bütün gücü Orta Doğu’da tükenmiştir; bir tek ya asker ya paramiliter güç ihraç edebilecek durumdadır. Bunun müsebbibi de sizsiniz. Biz bu tezkereye de…

Bir de sayın muhalefet, öyle sürekli “Yurtta sulh, cihanda sulh.” demekle barış siyaseti olmuyor. Türkiye’nin de Orta Doğu’da yaşayan bütün halkların da çıkarı, Orta Doğu’daki bütün savaşların bitmesi, bunun için irade ortaya konması ve Türkiye’nin de bu konuda rol alması… Yangına körükle gitmek değil, her gördüğü çatışmayı militarize etmek değil ama eğer gerçekten bölgesel güç olacaksan bu sorunların çözümü için uğraşacaksın.

(Mikrofon otomatik cihaz tarafından kapatıldı)

BAŞKAN – Teşekkür ederim Sayın Özsoy.

HİŞYAR ÖZSOY (Devamla) - Çünkü büyük devlet nizam kurar. Öyle iticilik, bozuculukla büyük devlet olunmuyor.

Teşekkür ediyorum. (HDP sıralarından alkışlar)

ERKAN AKÇAY (Manisa) – Nizam kuruyoruz, nizam.

MEHMET MUŞ (İstanbul) – Sayın Başkan…

BAŞKAN – Sayın Muş, buyurun.

IV.- AÇIKLAMALAR (Devam)

23.- İstanbul Milletvekili Mehmet Muş’un, Diyarbakır Milletvekili Hişyar Özsoy’un  (3/1324) esas numaralı Cumhurbaşkanlığı Tezkeresi üzerinde HDP Grubu adına yaptığı konuşmasındaki bazı ifadelerine ilişkin açıklaması

MEHMET MUŞ (İstanbul) – Sayın Başkan, değerli milletvekilleri; buradaki değerlendirmeleri dikkatle dinlediğimizi ifade etmek isterim.

Az önceki hatibin konuşmalarının üstüne buradan kendisine aslında bazı sorular da yönelttim fakat hiç oralı olmuyor.

Şimdi, efendim “Devletin yetkilileriyle görüştük, işte açıklasınlar…” Buyurun -bakın, ben dün de söyledim- ne görüştüyseniz, kimle ne görüştüyseniz çıkın “Biz şu kişiyle şöyle konuştuk, onlar da bize şunları söylediler.” deyin, buradan açıklayın. Dün söyledim bunu, bugün bir daha söylüyorum; çıkın açıklayın. Ne konuştunuz, size ne söylediler çıkın, açıklayın bunları orada. “Protesto zamanları” diyorsunuz; sözde protesto, isyan girişimi. “Biz gittik görüştük.” Size ne söyledi o devlet yetkilileri çıkın, açıklayın onları da burada.

“Efendim, protesto hakkını kullandık.” Anayasa’da ve kanunlarımızda bir protesto hakkının nasıl kullanılacağı bellidir; müracaatınızı yaparsınız, toplanırsınız, gösterinizi yaparsınız. Hiçbir şey yok, her tarafı birbirine katmışlar, valilikleri kuşatmışlar. Yakıp yıkıyorsun, protesto hakkı… “Biz işin içinde yokuz. Biz sadece bir “tweet” attık.” Ya, bütün örgütünüz bu işin organizasyon kısmının içerisinde.

(Mikrofon otomatik cihaz tarafından kapatıldı)

HÜDA KAYA (İstanbul) – Hepsi sizin milisleriniz.

MEHMET MUŞ (İstanbul) – Şimdi, efendim...

BAŞKAN – Buyurun.

MEHMET MUŞ (İstanbul) – “DAEŞ şu kadar insan öldürdü.” Bakın, 6 Ağustosta, iki ay önce, bu Kobani’den –“Ayn el Arap” orijinal ismi de onu da ifade edeyim- Şengal’e saldırıyor DEAŞ. Oradaki Ezidiler Türkiye’ye geliyor, Türkiye kapılarını açıyor; ellerinde taşıyabildikleri eşya kadar alıp geliyorlar, iki ay önce. Daha bu Ayn el Arap’ta DAEŞ falan yok, iki ay önce kapılarını açıyor.

(Uğultular)

BAŞKAN – Arkadaşlar Sayın Muş’u dinleyemiyorum, rica ediyorum, lütfen…

MEHMET MUŞ (İstanbul) – Şimdi DEAŞ kirli bir örgüt, katil bir örgüt, terörist bir örgüt; bununla mücadele edilmesi gerekiyor -ki biz mücadele ediyoruz- bunları söylüyor “Şunları, şunları yaptı.” diyor. Öbür tarafta “10 bin kilometre öteden geldiler işte, müdahale ettiler.” Peki, kimi taşeron tuttular burada? PKK’yı. Şimdi PKK’yı meşrulaştırmak için DAEŞ bir katalizör olarak burada kullanılıyor. Ya bu da terör örgütü, o da terör örgütü. Onun yaptığı katliamları, öldürdüğü insanları, yurdundan ettiği Arapları, kendisine biat etmeyen Kürtleri, Türkmenleri, onları niye konuşmuyorsunuz? Birleşmiş Milletlerin raporlarında var, küçücük çocukları zorla silah altına alıp, alınmayanları öldürmüşler; onu hiç söylemiyorsunuz ki mukayese değil.

(Mikrofon otomatik cihaz tarafından kapatıldı)

BAŞKAN – Tamamlayın sözlerinizi.

MEHMET MUŞ (İstanbul) – Eğer bir şey konuşuyorsanız bunları da söyleyeceksiniz. Onlar için PKK terör örgütü; o olsun burada, başka bir terör örgütü olmasın. Bizim için PKK’nın da DEAŞ’ın da diğerlerinin de hiçbir farkı yok birbirlerinden, hepsi terör örgütüdür. Bizim Kürtlerle bir sorunumuz yok. İnsanlar bu coğrafyada huzur içinde yaşayabilirler ama orada bir terör örgütü varsa ve bu Türkiye’ye belli dönemlerde saldırdıysa ve bunun Türkiye’deki ayağı PKK isim değiştirip PYD olmuşsa biz bununla mücadele etmek zorundayız. Şurada 600 milletvekilimiz var hepsine sorun ne diyecekler size, yok mu diyeceğiz? Ama HDP’nin işine geldiği için onu yok sayıyor çünkü amaç ne? Amaç, Suriye’dekinin aynısını Türkiye’ye taşımak.

Şimdi, bunu söylerken “Efendim, Bağdadi Türkiye’nin 5 kilometre ötesinde yakalandı.” Ee şimdi yakalandığı tarihe kadar -bak sizin taşeronluk yaptığınız, savunduğunuz diyelim- PYD bir yerlere taşeronluk yapıyor, ona silah veriyorlar, o zaman yakalasaydı orada Suriye’nin içerisinde; uluslararası koalisyon güçleri vursaydı onu. Yani adam 5 kilometre uzaklıkta yakalanmış, bununla alakalı suçlama Türkiye’ye yapılıyor. Akıl alacak bir şey değil, akıl alacak bir şey değil.

(Mikrofon otomatik cihaz tarafından kapatıldı)

BAŞKAN – Sayın Muş sözlerinizi tamamlayın.

MEHMET MUŞ (İstanbul) – Ne olduğu belli değil. Onunla bile Türkiye’yi suçlamaya kalkıyorlar. Kusura bakmayın ya, Türkiye Cumhuriyeti’nin vatandaşı mısınız, başka tarafın vatandaşı mısınız? Ya, hakikaten hayretler içerisinde dinliyorum bu söylenilenleri.

Dolayısıyla Sayın Başkan, burada şunu dün de söyledim daha detayına girmeyeceğiz: Buradaki yaklaşımımız çok nettir, duruşumuz çok nettir; asla ve asla burada bir yapılanmaya müsaade etmeyeceğiz. Geleceği hep beraber göreceğiz, yaşayacağız ama biz burada bir PKK yapısına asla müsaade etmeyeceğiz. (AK PARTİ sıralarından alkışlar) Kürtler başımızın tacı, onlara bir itirazım yok; onlar bizim asli unsurumuz, vatandaşımız, devletin kurucu unsuru; onu da söyleyeyim.

HİŞYAR ÖZSOY (Diyarbakır) – Sayın Başkan…

BAŞKAN – Sayın Oluç, buyurun.

HAKKI SARUHAN OLUÇ (İstanbul) – Sayın Başkan bir sataşma var, ben de söz istiyorum ayrıca.

BAŞKAN – Hayır, önce siz söz istediniz ben sataşmadan vereceğim.

Sizi başka ülke vatandaşı olmakla suçladılar, buyurun gelin kürsüye, yeni bir sataşmaya yol açmadan Sayın Özsoy.

ERKAN AKÇAY (Manisa) – Sayın Başkan sen niye tahrik ediyorsun?

BAŞKAN – Sayın Özsoy, bir dakika lütfen. Sayın Akçay bir şey söylüyor.

ERKAN AKÇAY (Manisa) – Sayın Başkan, şimdi, Sayın Mehmet Muş eleştirisini veya sataşmasını şu şekilde söyledi: “Bu ülkenin vatandaşı değil misiniz?” dedi, başka bir ülkenin vatandaşı olmakla suçlamadı Sayın Muş.

BAŞKAN – Türkiye vatandaşı olmamakla, doğru.

Buyurun, Sayın Özsoy.

VII.- SATAŞMALARA İLİŞKİN KONUŞMALAR

1.- Diyarbakır Milletvekili Hişyar Özsoy’un, İstanbul Milletvekili Mehmet Muş’un yaptığı açıklaması sırasında şahsına sataşması nedeniyle konuşması

HİŞYAR ÖZSOY (Diyarbakır) – Arkadaşlar, bu ayıp bir soru. Ben on beş yıl Amerika’da kaldım, hiç başvuru bile yapmadım. Ben Türkiye Cumhuriyeti vatandaşıyım; iyidir, kafidir, çok şey değil.

ALİ KENANOĞLU (İstanbul) – Kendi milletvekillerinden Amerikan vatandaşı olan var.

HİŞYAR ÖZSOY (Devamla) - Şimdi, arkadaşlar, onu geçelim; birçok insan var, biz biliyoruz; vatandaşlık alır, almaz falan, bunun üzerinden, böyle bir popülizm üzerinden biz bunu konuşmayalım.

Şunu söyledik, ısrar ediyorum, tekrarlıyorum: Kobani’de oluşan konjonktürü, Suriye-Türkiye bölgesel konjonktürünü değerlendirebilseydik -hep beraber söylüyorum- Türkiye şu an bu durumda olmaz, Orta Doğu bu durumda olmazdı. Kobani, basitçe artık böyle sembolleşmiş bir direniş kentinin ötesinde aslında Orta Doğu’da yeni bir dizayn için bazı şeyler de sunmuştu. Mesela size şunu söylüyorum ya, geçelim bu basit, spesifik Kürt bağlamını: İran, Irak, Suriye’den Lübnan, Libya’ya kadar bütün coğrafya kan revan içerisinde ve şu an hiç kimse bir düzen öngöremiyor ve bu böyle olduğu müddetçe burası uluslararası güçlerin tarlasına dönecek; her gelen girecek, çıkacak. Türkiye’nin iddiası büyükse, “Ben bölgesel gücüm.” diyorsa Orta Doğu’da yeni bir nizam için çalışması lazım, söylediğimiz budur ve bu çerçevede -40 milyon Kürt, aya gönderemeyeceksiniz, hiçbir yere de gitmiyoruz, buradayız, bu coğrafyadayız- Türkiye’de, İran’da, Irak’ta, Suriye’de yaşayan insanlar var, Türkiye Cumhuriyeti devleti bu Kürtlerle ilişkilerini bu yüzyılda yeniden düzenleyecek, hem statülerine hem de kültürel haklarına kavuşacakları bir denklem oluşturacak. Yol budur diyoruz; yaparsınız, yapmazsınız; sizin bileceğiniz iş ama biz doğru bildiğimizi savunmakta ısrar edeceğiz.

Teşekkür ediyorum. (HDP sıralarından alkışlar)

VEDAT DEMİRÖZ (İstanbul) – Siz kimsiniz, biz kimiz; biz anlamadık onu.

BAŞKAN – Sayın Oluç…

IV.- AÇIKLAMALAR (Devam)

24.- İstanbul Milletvekili Hakkı Saruhan Oluç’un, İstanbul Milletvekili Mehmet Muş’un açıklamasındaki bazı ifadelerine ilişkin açıklaması

HAKKI SARUHAN OLUÇ (İstanbul) – Teşekkür ederim Sayın Başkan.

Şimdi, Sayın Muş bazı sorular sordu, ben bir iki tanesine cevap vermeye çalışacağım kısaca.

Şimdi, Sayın Muş, o soruları bize sormayacaksınız önce. Bize sorduğunuz sorulara da cevap vereceğiz, araştırma komisyonunu kuralım, yemin ediyorum hepsine cevap vereceğiz burada olduğumuz müddetçe fakat sizin esas soru sormanız gereken 3 kişiden bahsedeceğim şimdi, 4’üncüsünü şu anda söylemiyorum, 3’ünden bahsedeceğim. Şimdi, siz soracaksınız mesela Mahir Ünal’a, Yalçın Akdoğan’a ve Efkan Ala’ya “28 Şubat 2015 tarihinde yani 6-8 Ekim 2014’ten beş ay sonra Dolmabahçe Sarayı’nda oturdunuz da HDP’lilerle ne fotoğrafı verdiniz, hangi mutabakatı ortaklaşa açıkladınız?” diye, siz önce arkadaşlarınıza soracaksınız. Sonra, o 3 arkadaşınızın açıklamasından sonra, 4’üncü kişi de açıklama yapmak zorunda kalacak elbette ki. Dolayısıyla bize sorulan her sorunuzun biz cevabını vermeye hazırız. Gelin, araştırma komisyonunu kuralım, yapalım bu araştırmayı ama siz de arkadaşlarınıza sorun.

(Mikrofon otomatik cihaz tarafından kapatıldı)

BAŞKAN – Buyurun.

HAKKI SARUHAN OLUÇ (İstanbul) – Şimdi, bakın, provokatörler yakıp yıktılar 6-8 Ekimde ortalığı, 47 vatandaşımızı öldürdüler, yakıp yıktılar. O provokatörlerin kimler olduğunu soracaksınız o zamanki İçişleri Bakanına; kimdi kontrol edilemeyen güçler, onu soracaksınız. Onu bize sormayın, onun açıklamasını istiyoruz. Ulusal ve uluslararası hangi istihbarat örgütleri bu provokatörleri harekete geçirdi, onu soracaksınız İçişleri Bakanınıza. Sizin İçişleri Bakanınız ya, bizim değil! O soruları, o cevaplayacak. Biz de zaten bunların araştırılmasını istiyoruz diyoruz size.

Bakın, son bir konu: “Suriye” diyorsunuz, yok efendim, Suriye’yi Türkiye’ye taşımak istiyoruz. Hayır, doğru değil, dün de söyledim burada; Suriye’de, demokratik bir Suriye rejiminde toprak bütünlüğü içinde Suriye’deki bütün halkların bir arada, eşit koşullarda yaşamasının doğru olduğunu söylüyoruz her zaman. Türk’ü, Türkmen’i, Kürt’ü, Arap’ı, Süryani’si, Ezidi’si herkes bir arada yaşasın diyoruz Suriye’de fakat siz demografik değişim yapmak istiyorsunuz. Şimdi, bana demeyin…

(Mikrofon otomatik cihaz tarafından kapatıldı)

MEHMET MUŞ (İstanbul) – Demografik değişimi yapan PYD. El insaf, el insaf!

BAŞKAN – Buyurun.

HAKKI SARUHAN OLUÇ (İstanbul) – Demografik efendim, sizin demografik değişim yapmak istediğiniz Adalet ve Kalkınma Partisinin Genel Başkanı, Birleşmiş Milletler Genel Kurulunda çıktı elinde haritayla, Baba Esad’ın kurmak istediği kuşak haritasından daha vahim olan bir haritayla kendisi açıkladı, fotoğrafları var. Birleşmiş Milletler Genel Kurulunda konuştu; ben uydurmuyorum ki, bu fotoğrafları siz de gördünüz, bütün dünya da gördü. O, işte, demografik değişim yapma haritasıydı o. Onu söylüyoruz, yoksa niye “Suriye’yi Türkiye’ye taşımak istiyoruz.” alakası yok. Birleşmiş Milletler raporları var, yeni çıktı; oradaki çetelerin insanlık suçu işlediklerini söylüyorlar ve “Türkiye iktidarı soruşturma yapsın bu konuda.” diyorlar. Niye yapmıyorsunuz? O çeteler insanlık suçu işliyorlar orada.

Şimdi, dolayısıyla lütfen bunları sakin bir şekilde konuşalım, çözüm yollarını bulalım çünkü aynı ülkenin sınırları içinde yaşıyoruz, bu ülkenin yurttaşlarıyız ve lütfen bize vatandaşlık sorgulaması yapmaya da kalkışmayın, çok ayıptır böyle bir şey.

Teşekkür ediyorum.

25.- İstanbul Milletvekili Mehmet Muş’un, İstanbul Milletvekili Hakkı Saruhan Oluç’un açıklamasındaki bazı ifadelerine ilişkin açıklaması

MEHMET MUŞ (İstanbul) – Sayın Başkan, kayıtlara geçsin istiyorum.

Demografik değişimle alakalı bizim oranın demografisini değiştirdiğimiz söyleniyor. Oranın demografisini değiştiren önce DAEŞ, insanları yerinden etti; sonra da oraya yerleşen PKK/PYD onlarca insanı yerinden, yurdundan ettiler. Demografiyi değiştiren onlar.

HÜDA KAYA (İstanbul) – Televizyonda açık açık söyledi Binali Yıldırım, “500 bin kişi göndereceğiz.” dedi.

MEHMET MUŞ (İstanbul) – Orada o kadar sayı yok, tuttuğu alana bakın. Milyonlarca insan oraları terk etti. Şimdi kalkıyor -çok ayıp,- hiç utanmadan diyor ki: “Türkiye demografiyi değiştiriyor.”

HÜSEYİN KAÇMAZ (Şırnak) – Gerçekten çok ayıp yaptığınız.

MEHMET MUŞ (İstanbul) – Türkiye, bu olaylar çıkmadan önce olması gereken nasılsa öyle olsun istiyor, Türkiye’nin söylediği başka bir şey yok ki. Münbiç’e PKK girmiş, adam ona sesini çıkartmıyor, PKK’ya “çete” diyemiyor; orada bir sürü çete var, çetelerin canı cehenneme ama orada bir şey diyor ki bak en büyük çete burada, en büyük çete PYD.

BAŞKAN – Teşekkür ediyorum Sayın Muş.

MEHMET MUŞ (İstanbul) – Ona ses çıkarın, ona isyan edin. Ona ses çıkartmıyor, niye? O çünkü PKK’yla ilişkili olduğu için, eş güdüm hâlinde çalıştığınız için bu.

HÜDA KAYA (İstanbul) – O çeteleri siz büyüttünüz, siz kurdunuz, siz yetiştirdiniz, maaşla beslediniz, şimdi de Azerbaycan’a gönderiyorsunuz.

MEHMET MUŞ (İstanbul) – Kusura bakmayın, bize hikâye anlatmayın Sayın Oluç, hikâyeye karnımız tok.

BAŞKAN – Teşekkür ederim.

HAKKI SARUHAN OLUÇ (İstanbul) – Sayın Başkan…

BAŞKAN - Kifayetli müzakere, değil mi? E, bir şey söylemedi ki size Sayın Oluç.

HAKKI SARUHAN OLUÇ (İstanbul) – “Utanmadan” dedi Sayın Başkan.

BAŞKAN – E, “utanmadan”da bir şey yok ki yani.

Buyurun Sayın Oluç.

26.- İstanbul Milletvekili Hakkı Saruhan Oluç’un, İstanbul Milletvekili Mehmet Muş’un açıklamasındaki bazı ifadelerine ilişkin tekraren açıklaması

HAKKI SARUHAN OLUÇ (İstanbul) – Teşekkür ederim Sayın Başkan.

BAŞKAN – Sizin ithamınız daha ağırdı yani.

HAKKI SARUHAN OLUÇ (İstanbul) – Yok, ben kişisel ithamda bulunmadım, siz de bulunmayın kişisel ithamda. Sadece şunu söyledim, dedim ki, bakın tekrar vurguluyorum: Birleşmiş Milletler Genel Kurulunda elde harita yapılan bir konuşma var. Bu haritayı kastettim ben.

MEHMET MUŞ (İstanbul) – Var, var. Koridoru gösteriyor, güvenlik kuşağını oluşturuyoruz.

HAKKI SARUHAN OLUÇ (İstanbul) - Yani “Bu haritanın sonucu bir demografik değişim amaçladığını gösterir.” dedim. Bir kere bir bunu söyleyeyim.

MEHMET MUŞ (İstanbul) – Zanla konuşmayın, bilgiye dayalı konuşun. Zanla olmaz.

HAKKI SARUHAN OLUÇ (İstanbul) – İkincisi: Ya bakın, Birleşmiş Milletler raporunda “Türkiye iktidarı soruştursun, oradaki insanlık suçu işleyenleri.” diyor. Ya, onlar para alıyorlar sizden, para, iktidarınızdan. Onları besliyorsunuz.

MEHMET MUŞ (İstanbul) – PYD, kimden alıyor, PYD? PYD’yi kim besliyor? PYD’ye kim para veriyor? Onu söyle.

HAKKI SARUHAN OLUÇ (İstanbul) - “Özgür Suriye Ordusu” ya da “Suriye Millî Ordusu” dediğiniz o çetelerin içinde oldukları durumu anlatıyor Birleşmiş Milletler raporları. Ben, bunu size söylüyorum, siz başka bir şey diyorsunuz.

BAŞKAN – Teşekkür ediyorum.

Kayıtlara geçti.

VI.- BAŞKANLIĞIN GENEL KURULA SUNUŞLARI (Devam)

A) Tezkereler (Devam)

1.- Cumhurbaşkanlığının, Türkiye'nin Milli Güvenliğine Yönelik Ayrılıkçı Hareketler, Terör Tehdidi ve Her Türlü Güvenlik Riskine Karşı Uluslararası Hukuk Çerçevesinde Gerekli Her Türlü Tedbiri Almak, Irak ve Suriye'deki Tüm Terör Örgütlerinden Ülkemize Bundan Sonra da Yönelebilecek Saldırıları Bertaraf Etmek ve Kitlesel Göç Gibi Diğer Muhtemel Risklere Karşı Milli Güvenliğimizin İdame Ettirilmesini Sağlamak, Türkiye'nin Güney Kara Sınırlarına Mücavir Bölgelerde Yaşanan ve Hiçbir Meşruiyeti Olmayan Tek Taraflı Bölücü Girişimler ve Bunlarla İlgili Olabilecek Gelişmeler İstikametinde Türkiye'nin Menfaatlerini Etkili Bir Şekilde Korumak ve Kollamak, Gelişmelerin Seyrine Göre İleride Telafisi Güç Bir Durumla Karşılaşmamak İçin Süratli ve Dinamik Bir Politika İzlenmesine Yardımcı Olmak Üzere Hudut, Şümul, Miktar ve Zamanı Cumhurbaşkanınca Takdir ve Tayin Olunacak Şekilde, Türk Silahlı Kuvvetlerinin Gerektiği Takdirde Sınır Ötesi Harekat ve Müdahalede Bulunmak Üzere Yabancı Ülkelere Gönderilmesi ve Aynı Amaçlara Matuf Olmak Üzere Yabancı Silahlı Kuvvetlerin Türkiye'de Bulunması, Bu Kuvvetlerin Cumhurbaşkanının Belirleyeceği Esaslara Göre Kullanılması ile Risk ve Tehditlerin Giderilebilmesi İçin Her Türlü Tedbirin Alınması ve Bunlara İmkan Sağlayacak Düzenlemelerin Cumhurbaşkanı Tarafından Belirlenecek Esaslara Göre Yapılması İçin 02.10.2014 Tarihli ve 1071 Sayılı Türkiye Büyük Millet Meclisi Kararı ile Verilen ve Son Olarak 08.10.2019 Tarihli ve 1231 Sayılı Türkiye Büyük Millet Meclisi Kararı ile 30.10.2020 Tarihine Kadar Uzatılan İzin Süresinin Anayasa'nın 92'nci Maddesi Uyarınca 30.10.2020 Tarihinden İtibaren Bir Yıl Uzatılmasına Dair Cumhurbaşkanlığı Tezkeresi (3/1324) (Devam)

BAŞKAN - Cumhuriyet Halk Partisi Grubu adına Sayın Ahmet Ünal Çeviköz.

Buyurun. (CHP sıralarından alkışlar)

CHP GRUBU ADINA AHMET ÜNAL ÇEVİKÖZ (İstanbul) – Sayın Başkan, değerli milletvekilleri; Türk Silahlı Kuvvetlerinin Irak ve Suriye topraklarındaki varlığını bir yıl uzatma talebiyle Türkiye Büyük Millet Meclisine sunulan tezkere hakkında Cumhuriyet Halk Partisi adına söz almış bulunuyorum. Bu vesileyle Sayın Başkan, zatıalinizi ve yüce Meclisi saygıyla selamlıyorum.

30 Ekim 2020 tarihinden itibaren bir yıl uzatılması hususunda 30 Eylül 2020 tarihinde Türkiye Büyük Millet Meclisine sunulan bir tezkere bugün konumuz olan tezkere. Bir de 2019 yılında yani tam bir yıl önce yine Türkiye Büyük Millet Meclisine sunulan tezkere vardı. Bu iki tezkere arasında çok ciddi farklılıklar var. İzninizle bu farklılıklara değinerek sözlerime başlamak istiyorum.

2019 yılında yüce Meclise sunulan tezkerenin 3’üncü paragrafında aşağıdaki ifadeye yer verilmiş, okuyorum: “PKK/PYD-YPG ve DAEŞ başta olmak üzere, Suriye’de mevcudiyetini sürdüren terör örgütleri ülkemize yönelik eylemlerini sürdürmektedir. Suriye’de Fırat’ın doğusunda, sınırımıza mücavir alanlarda meşru ulusal güvenlik çıkarlarımız doğrultusunda bir güvenli bölgenin tesisine yönelik faaliyetler de devam ettirilmektedir. Diğer taraftan Astana süreciyle başlayan ateşkesin kalıcı barışa ve çözüme ulaştırılması yönünde ülkemizin ilgili diğer ülkelerle yürüttüğü çalışmalarda kaydedilen önemli mesafe sonucunda ülkemiz, Suriye sınırları içerisinde ilan edilen İdlib Gerginliği Azaltma Bölgesinde terör faaliyetlerinin sonlandırılması ve huzur, barış ve güvenliğin sağlanması bağlamında yükümlülükler üstlenmiştir.” Gayet açık. Bu yıl Meclise sunulan, bugünün konusu olan tezkerede ise aynı kapsamda şu ifadelere yer verilmiş: “Suriye'de, sınırımıza mücavir alanlarda, PKK/PYD-YPG ve DEAŞ başta olmak üzere mevcudiyetini sürdüren terör örgütleri ülkemize yönelik eylemlerini sürdürmektedir. PKK/PYD-YPG, Fırat'ın doğusunda bölücü gündemine hız vermiştir. Harekât alanlarımızda tesis edilen sükûnet ve istikrarı korumak amacıyla meşru ulusal güvenlik çıkarlarımız doğrultusunda önlemler alınmaktadır. İdlib'de, Astana süreci çerçevesinde istikrar ve güvenliğin tesisine yönelik faaliyetlerimizi hedef alan risk ve tehditler devam etmektedir.” Şimdi, “farklılık” dedim ya, bu farklılıklar ne anlama geliyor, onu bir açıklamak isterim.

Bir kere bu yıl Türkiye Büyük Millet Meclisine sunulan metinde geçen yıl bahsedilen “güvenli bölgenin tesisi” ifadesinden vazgeçilmiş. Deniyor ki: “PKK/PYD-YPG, Fırat'ın doğusunda bölücü gündemine hız vermiştir.” Amerika Birleşik Devletleri’nin Suriye Özel Temsilcisi James Jeffrey’in Suriye’de terör örgütü YPG/PKK elebaşlarıyla Kürt Ulusal Konseyi temsilcileriyle yaptığı görüşmelerde Türkiye’nin bölgeye yeni bir operasyon düzenlemeyeceği iddiasına ben herhangi bir şekilde resmî bir yanıt verildiğini duymadım.

Bu yılki tezkerede, Astana’nın garantör ülkelerinden biri olarak bulunma nedenimizi anlattığımız tezkere metninde “huzur” ve “barış” kelimelerine yer verilmekten de kaçınılmış. Suriye’de huzurun ve barışın garantörü değilsek neyin garantörüyüz?

Ayrıca, bu yılki tezkerede “İdlib gerginliği azaltma bölgesi” ifadesi de yok. O hâlde İdlib’de ne işimiz var? Şurası açıktır sayın milletvekilleri: Astana süreci çökmüştür. İktidar her fırsatta toprak bütünlüğünü savunduğunu iddia ettiği Suriye’de huzurun ve barışın tesis edilmesi konusunda samimiyetini yitirmiştir. Suriye’nin toprak bütünlüğünün ortadan kaldırılmasında da en etkin rol oynayan aktör hâline gelmiştir.

Yine bu yılki tezkerede şöyle deniyor: “Harekât alanlarımızda tesis edilen sükûnet ve istikrarı korumak amacıyla meşru ulusal güvenlik çıkarlarımız doğrultusunda önlemler alınmaktadır.” Oysa Birleşmiş Milletler İnsan Hakları Konseyinin oluşturduğu Bağımsız Uluslararası Suriye Arap Cumhuriyeti’ni Tahkikat Komisyonu diye bir kuruluş var. Bu kuruluş, Suriye genelinde 11 Ocak-1 Temmuz 2020 tarihleri arasında yapılan incelemeleri ortaya koyan bir rapor yayınladı. O raporda da şöyle deniyor: Türkiye’ye insan kaçırma, işkence, sivillerin mülklerine yönelik yağma gibi savaş suçları işlemiş olabileceği görülen Suriyeli muhalifleri kontrol altına alma çağrısında bulunuluyor raporda.

Sayın milletvekilleri, bu çağrı aslında ihmal edilmeyecek kadar önemli. Neden önemli? Çünkü ülkemizin itibarını yakından ilgilendiren bu konuda, iktidarın samimi davranması gerekiyor. Bu rapora cevap verildi mi, bu iddialar reddedildi mi? Hayır. Önceki tezkerelerde olduğu gibi “Türkiye’nin güney kara sınırlarına mücavir bölgelerde yaşanan gelişmeler ve süregiden çatışma ortamının millî güvenliğimiz açısından taşıdığı risk ve tehditler artarak devam etmektedir.” deniyor. Bunun anlamı da şudur: “Komşularla sıfır sorun” diye başlayıp tüm komşularla sorun yaşamaya devam ediyoruz. Zira Irak’la dahi gerilim yaşamayı başarmış durumdayız.

Sayın Başkan, değerli milletvekilleri; tezkere özelinde geçen yıldan bugüne Suriye’de gelişmelere bakılacak olursa iktidarın tezkere performansı da net bir şekilde ortaya çıkıyor. Geçen yılki tezkere döneminin maalesef ülkemiz ve özellikle askerlerimiz için çok zor geçtiğini itiraf etmemiz gerekiyor. Astana sürecindeki çatışmasızlık bölgesi ilan edilen İdlib’de Türk Silahlı Kuvvetleri 12 gözlem misyonu kurmuştu. 17 Eylül 2018 tarihinde Rusya’yla Soçi’de imzalanan muhtırayla Türkiye bir misyon, bir görev üstlenmişti. Neydi bu görev? Ilımlı ve radikal muhalifleri ayırmak, yaklaşık 20 kilometre derinliğinde bir tampon bölge kurmak, silahlı muhaliflerin ağır silahlarını toplamak, M4,M5 kara yollarının açılmasını sağlamak ve bu konularda üzerine düşenleri yapacağını garanti etmek. Bunlar kayıt altına alınmıştı ancak aradan geçen süre zarfında İdlib’deki durum eskisinden daha da ağırlaştı. Bu tabloyu ağırlaştıran unsurlardan biri de Türk Silahlı Kuvvetlerinin İdlib’de bulunan gözlem noktalarının rejim güçleri tarafından çevrelenmiş olmasıdır.

Bakın, İdlib’de 2020 yılında yaşanan ve hepimizi derin üzüntüye boğan, canımızdan can alan önemli gelişmeleri şöyle bir hatırlayalım. Türkiye’nin İdlib’e askerî tahkimatı devam ederken Suriye ordusunun 3 Şubat 2020 tarihinde Serakib şehri yakınlarındaki saldırısı sonucunda 7’si asker 8 vatandaşımız şehit oldu, 13 askerimiz yaralandı. 10 Şubat 2020 tarihinde Taftanaz beldesinde yapılan saldırıda 5 askerimiz şehit oldu, 5 askerimiz yaralandı. 27 Şubatta İdlib’de 33 askerimiz şehit oldu. 27 Mayısta İdlib’de Türk Silahlı Kuvvetleri konvoyunun geçişi sırasında gerçekleşen patlamada 1 askerimiz şehit oldu. İdlib’de 5 Haziranda zırhlı ambulans aracına yapılan saldırı neticesinde 1 askerimiz daha şehit oldu. 6 Eylül 2020, Suriye’nin İdlib bölgesinde teröristlerin silahlı saldırısı sonucu yaralanan 1 asker şehit oldu. Bakın, 16 Eylül 2020 tarihinde Millî Savunma Bakanlığı bir açıklama yaptı ve o açıklamada dendi ki: “İdlib gerginliği azaltma bölgesindeki 3, 4, 5, 6, 7, 8, 9 numaralı gözlem noktalarımıza Esad rejimi tarafından yönlendirilen sivil görünümlü bazı gruplar yaklaşmış, 7 numaralı gözlem noktamıza saldırıda bulunmuş, alınan tedbirler sonrasında dağılmışlardır.” dendi. Bu söz konusu saldırı, ne zaman oldu, biliyor musunuz? Bu söz konusu saldırı bir Rus askerî heyetinin Ankara’da Millî Savunma Bakanlığında İdlib’deki gelişmelerle ilgili olarak Türk karşıtlarıyla son durumu değerlendirmekte oldukları bir sırada oldu. Millî Savunma Bakanlığının açıklamasında bahsi geçen gözlem noktalarının da Suriye ordusunun kontrolündeki bölgede bulunduğunu tekrar hatırlatmak isterim. Yani İdlib’de 50 şehit ve geldiğimiz nokta, Türkiye’nin hâlâ oradaki mevcut askerleri Suriye ordusu tarafından kuşatılmış durumda.

Değerli milletvekilleri, kamuoyu Doğu Akdeniz’deki gelişmelere odaklanırken İdlib’den gelen haberler İdlib’in patlamaya hazır bir bomba olduğu gerçeğinin de zihinde tutulması gerektiğini bize işte bu tablo nedeniyle bir kere daha hatırlatıyor ve biz onun için “İdlib’de ne işimiz var?” diyoruz. Normal koşullarda Türkiye, 5 Mart mutabakatı uyarınca belirlenen ateşkes hattı olan M4 ve M5 otoyollarının güneyinde kalan bölgede kontrolün Suriye yönetiminde olduğu gerçeğinden hareket ederek buradaki gözlem noktalarında bulunan Mehmetçik’i güvenliğini düşünecek şekilde geri çekmeliydi. Bunun yapılmamış olması, Mehmetçik’in can güvenliğini giderek daha fazla tehlikeye atmaktadır.

Değerli milletvekilleri, diğer terör unsurları açısından da riskler devam ediyor. Bakınız, Uluslararası Kriz Grubu, 29 Haziran tarihinde IŞİD’e katılıp sonra Türkiye’ye geri dönenler üzerinde kapsamlı bir rapor yayınladı. Türkiye, IŞİD’in en fazla üye devşirdiği ülkelerden biri konumundaymış. Yaklaşık 9 bin kişinin IŞİD’e katılmak üzere Türkiye’den ayrıldığı belirtiliyor raporda. IŞİD’in Suriye ve Irak’taki etkinliği azalsa da ülkemize dönen binlerce IŞİD militanı bir tehdit oluşturmaya devam ediyor. 2014-2017 yılları arasında gerçekleşen 16 saldırıda 300’e yakın vatandaşımızı IŞİD saldırılarına kurban verdik. Şimdi, bu kişilerin cezalandırılmaları veya güvenliğimize tehdit oluşturmayacak şekilde rehabilite edilmeleri iktidarın sorumluluğunda değildir de kimin sorumluluğundadır?

Rapordaki tespitlerden biri şöyle: “Yetkililerin rehabilitasyon veya deradikalizasyon olarak tanımladığı alanda geliştirilen mevcut politikaların hedefleri genelde muğlak ve bakanlıklar arası çabalar koordine edilmiyor.”

Bakın, daha raporda neler deniyor: “Sosyal hizmet görevlileri, polis, imam, gardiyan ve yerel yetkililere, geri dönenler ve aileleriyle ilgili neler yapılması gerektiğine dair uzmanlık eğitimleri verilmiyor.” Raporda deniyor ki “Bu konularda yönlendirici olabilecek mercilere net görevler atfedilmemiş durumda.” Raporda deniyor ki “Bu konularda sivil toplum aktörlerine genelde rol biçilmiyor ve yetkililer dış paydaşlarla iş birliği yapma konusunda gönülsüz.” ve raporda deniyor ki “Türkiye’ye geri dönen kişilerden bazılarının IŞİD’e yakın çevrelerle bağlantıları sürüyor. İdlib’deki gelişmeler yakın gelecekte ülkemizde IŞİD başta olmak üzere Selefi cihatçı akımların tehditlerini arttırabilir.” Bu nedenle Uluslararası Kriz Grubunun raporunu Meclisimizin huzurunda dile getirmek istedim. Yetkililerin de rapordaki tespitleri dikkatle okuyacaklarını ve IŞİD’le mücadele stratejilerini daha kapsamlı hâle getirmek için de adım atacaklarını umuyorum. Zira, 2017’de -biraz evvel de adı geçti- bir terörist IŞİD’in Adana emiriyken birkaç kez gözaltına alındı ama her seferinde serbest bırakıldı. Aradan üç yıl geçti, 2020’de bu defa Türkiye emiri olarak yakalandı yani adam terfi etmiş. Bir de madalya taksaydınız bari.

Değerli milletvekilleri, bakın, yeni yasama yılına başlarken dış politikamızdaki sorunlar bunlarla da bitmiyor. İktidar dış politika konularında Meclisimizi görmezden gelse de Meclisimiz nezdinde temsil ettiğimiz yurttaşlarımıza ve ülkemize karşı sorumluluğumuz gereği bu sorunlar manzumesini açıklamak bizim görevimizdir.

Suriye’de pusulasını kaybeden iktidar, Orta Doğu’nun önde gelen ülkeleri başta olmak üzere Körfez ülkeleriyle de ülkemizi karşı karşıya getirdi. Tek adam dış politikası, ülkemizin içinde bulunduğu sorunlara ve yalnızlığa yenisini eklemeye, yenilerini eklemeye devam ediyor. Zaten zor durumda olan ülke ekonomimizde, Suudi Arabistan yönetiminin bir süredir uyguladığı üstü örtülü ambargoyu Türkiye menşeli malları ülkeye almayacağını açıklayarak resmî hâle getirdiğini daha birkaç gün evvel duyduk yani bir açık daha oluştu. Suudi Arabistan, bizim en fazla ihracat yaptığımız ülkelerden bir tanesi; 15’inci sırada yer alıyor. Türkiye'nin 3,5 milyar dolara yakın ihracatı var Suudi Arabistan’a, 3 milyar dolar da Suudi Arabistan’dan ithalatı var yani nereden bakarsanız 6,5 milyar dolarlık bir ticaret hacmi. Kötü giden ilişkilere rağmen en azından ticaret alanında ilişkileri iyi tutabilirdik ama Suudi Arabistan’ın bu ambargosu nedeniyle, başta Hatay’daki üreticimiz olmak üzere, üretim sektöründe, tarım sektöründe, nakliye sektöründe birçok vatandaşımız mağdur oluyor. Bu mağdur olan vatandaşların tazminatlarını ve onların mağduriyetlerinin karşılığını ne zaman, ne şekilde, nasıl karşılayacaksınız?

Bakın, iktidarın dış politika hamleleri ekonomimizi de hedef alıyor. Maalesef, hatalı dış politikanın faturası her seferinde yurttaşlarımıza kesiliyor. Suudi Arabistan’dan bahsettik ya, iktidarın kavgalı olduğu diğer ülkelere de şöyle bir bakalım: Örneğin, Birleşik Arap Emirlikleri’nin 2019 yılında Türkiye’nin ihracatındaki sırası 19. Mısır’ın Türkiye’nin ihracatındaki sırası 13, İsrail’in Türkiye’nin ihracatındaki sırası 9. Yani bizim ihracat potansiyelimizin sürekli olarak arttığı ülkelerle sürekli kavga ediyoruz. Ülke ekonomimiz ve ülkemizin bölge gücü adına bu ülkelerle kavgalı olmak ne kadar doğru, ne kadar isabetli?

Değerli milletvekilleri, iktidarın iç politika mülahazalarıyla yürüttüğü politikaların başında gelen konulardan biri de Libya. Suriye’de Emevi Camisi’nde namaz kılmak hedefiyle çıkıp İdlip darboğazında sıkıştık, Libya’da Sirte, Cufra hayalleriyle yola çıkıp Trablus’ta sıkıştık. Özellikle Libya’da son dönemde yaşanan siyasi gelişmeler ve Libya Ulusal Mutabakat Hükûmeti Başkanı Serrac’ın istifa edeceğini açıklaması Ankara’yı ciddi bir şekilde telaşlandırdı. Libya’da tarafsızlık yerine yanlı ve ideolojik bir yaklaşım sergileyen iktidar, Libya’da barıştan yana olan sözde samimiyetini ateşkes sürecinde izlemiş olduğu “Bekle gör.” politikasıyla gösterdi. Ateşkes ilan edildi, dört gün Ankara’dan tık çıkmadı. İktidar Libya’da yaşanan bu gelişmelere karşı -bir de üstelik kamuoyunu manipüle edecek bir şekilde- bazı “tweet”lerle aldatmacalar yapıyor. Hani, biraz evvel de sözü edildi “Kimden yanasınız?” diye. Biz, Libya’nın bütünlüğünden ve birleşik Libya’dan yanayız. Biz haktan, uluslararası hukuktan yanayız.

ERKAN AKÇAY (Manisa) – Türkiye de öyle.

AHMET ÜNAL ÇEVİKÖZ (Devamla) – Neden öyle olduğunuzu da şu şekilde anlatayım: Birleşmiş Milletlerin Türkiye ile Libya arasında 27 Kasım 2019’da imzalanan ve iki ülkenin Akdeniz’deki deniz yetki alanlarını belirleyen anlaşmasını kayıtlara geçirdiği evrak kaydı belgesi, Birleşmiş Milletlerin anlaşmayı tescil ettiği şeklinde duyuruluyor. Bakın, onun için uluslararası hukuktan yanayız, onun için aldatmacalara karşıyız. Libya’da yaşanacak olan değişimle mutabakat yürürlükten kalkarsa böyle bir durumda vatandaşlarımıza bu durumu nasıl anlatacaksınız? Biz bu milletin daha fazla “Kandırıldık.” şeklinde bir açıklama duymasını istemiyoruz. (CHP sıralarından alkışlar) İktidarın ikircikli politikalarına muhalefet partileri olarak bizler alışkınız ama biz alışkın olsak da vatandaşlarımızın ne böyle bir diplomasiyi ne de böyle bir kamu diplomasisini hak ettiğini düşünüyoruz.

Bizim Libya konusunda Cumhuriyet Halk Partisi olarak isteğimiz, Trablus’taki hükûmet ve Tobruk’taki temsilciler meclisi arasındaki savaşın barışçıl yöntemlerle sona ermesidir ve Libya’nın bir an önce huzur ve istikrara kavuşmasıdır. Bu, hem Afrika Kıtası hem Doğu Akdeniz’in güvenliği için elzemdir. Ayrıca, küresel ölçekte terörizmle mücadele konusunda da Libya’daki gelişmeler belirleyicidir. Bu nedenle, ateşkesle başlayan süreci destekliyor, Libya’da bir an önce barışın tesis edilmesini arzu ediyoruz.

Değerli milletvekilleri, iktidarın diplomatik yenilgilerinin ve başarısızlıklarının üzerini hamasi bir küresel itibar ve liderlik söylemiyle örtmeye çalışması, ülkemizin itibarını zedeleyerek bölgesinde söz sahibi bir ülke olmasına engel oluyor. İktidar dış politikanın her alanında ibreyi şaşırmış durumdadır. Bu şaşkınlığı giderecek olan, cumhuriyetle özdeşleşmiş kurumsal dış politika anlayışıdır. İşte, ülkemizin muhtaç olduğu bu anlayış Cumhuriyet Halk Partisindeki asil kadrolarda mevcuttur. (CHP sıralarından alkışlar)

BAŞKAN – Adalet ve Kalkınma Partisi Grubu adına Sayın Fikri Işık.

Buyurun Sayın Işık. (AK PARTİ sıralarından alkışlar)

AK PARTİ GRUBU ADINA FİKRİ IŞIK (Kocaeli) – Sayın Başkan, değerli milletvekilleri; Türkiye'nin menfaatlerini etkili bir şekilde korumak ve kollamak, gelişmelerin seyrine göre ileride telafisi güç bir durumla karşılaşmamak için süratli ve dinamik bir politika izlenmesine yardımcı olmak üzere, hudut, şümul, miktar ve zamanı Cumhurbaşkanınca takdir ve tayin olunacak şekilde, Türk Silahlı Kuvvetlerinin gerektiği takdirde sınır ötesi harekât ve müdahalede bulunmak üzere yabancı ülkelere gönderilmesi ve aynı amaçlara matuf olmak üzere yabancı silahlı kuvvetlerin Türkiye’de bulunması, bu kuvvetlerin Cumhurbaşkanın belirleyeceği esaslara göre kullanılması ile risk ve tehditlerin giderilmesi için her türlü tedbirin alınması ve bunlara imkân sağlayacak düzenlemelerin Cumhurbaşkanı tarafından belirlenecek esaslara göre yapılması için en son 8 Ekim 2019 tarihli ve 1231 sayılı Türkiye Büyük Millet Meclisi Kararı’yla, 30 Ekim 2020 tarihine kadar uzatılan izin süresinin bu tarihten itibaren bir yıl uzatılmasını Türkiye Cumhuriyeti Anayasası’nın 92’nci maddesi uyarınca talep eden Cumhurbaşkanlığı tezkeresinin görüşmeleri üzerinde AK PARTİ Grubu adına söz almış bulunuyorum. Bu vesileyle, yüce Meclisi saygıyla selamlıyorum.

Sayın Başkan, değerli milletvekilleri; sözlerimin hemen başında, “iki devlet bir millet” düsturuyla ve çok güçlü kardeşlik bağlarıyla bağlı olduğumuz can Azerbaycan’ın topraklarını otuz yıldır işgal altında tutan ve son haftalarda fütursuzca Azerbaycan’a saldıran, masum sivilleri katleden, işgalci Ermenistan’ı en şiddetli şekilde kınıyor, bu haince saldırıları bir an önce durdurması ve işgal ettiği topraklardan behemehâl çekilmesi gerektiğini, bu yüce kürsüden bir kez daha ifade ediyoruz. Bu vesileyle, asker, sivil şehit olan tüm Azerbaycanlı kardeşlerimize Allah’tan rahmet, gazilere ve yaralılara da Rabbim’den acil şifalar diliyorum.

Evet, Karabağ, Azerbaycan’ın öz toprağıdır. Bugün, Azerbaycan kendi toprak bütünlüğünü sağlamak üzere büyük bir kararlılıkla ve güçlü silahlı kuvvetleriyle vatan muharebesini sürdürmektedir. Bu bölgedeki sorunların çözümü, işgalin sona ermesine bağlıdır. Tüm uluslararası toplum bu gerçeği görmeli ve mesele bu yönüyle ele alınmalıdır.

Azerbaycan’la uzun yıllardır devam eden askerî iş birliği faaliyetlerimiz, iki kardeş ülke arasındaki doğal bir ilişkidir. Bununla birlikte, Azerbaycan silahlı kuvvetleri, öz topraklarını kurtaracak azim, irade ve güce sahiptir. Türkiye ve Türkiye halkı, tüm imkânlarıyla, halkını ve meşru haklarını korumak, işgal edilen topraklarını işgalden kurtarmak üzere mücadelesini sürdüren Azerbaycan’ın ve Azerbaycan halkının yanındadır ve yanında olmaya devam edecektir. Bu vesileyle, Azerbaycan Cumhurbaşkanı Sayın İlham Aliyev’in kendi haklı mücadelesini yürütürken Ermenistan halkına verdiği o barışçıl mesajı çok önemsediğimizi, bu mesajın âdeta hem Ermenistan yönetimine hem de tüm dünyaya bir insanlık dersi olarak kabul edilmesi gerektiğini düşünüyoruz. Evet, ne Türkiye'nin ne Azerbaycan’ın Ermenistan halkıyla hiçbir sorunu yoktur. Bölgemizde barışı, huzuru, kardeşliği hem Türkiye hem Azerbaycan candan istemektedir ama iç politikada sıkışan, bundan dolayı Azerbaycan’a saldıran Ermenistan yönetimini de bu tavrından dolayı yaptığına pişman etmek Azerbaycan’ın en doğal hakkıdır. Bundan dolayı Azerbaycanlı kardeşlerimizi bu konuda desteklediğimizi, her zaman yanlarında olduğumuzu bir kez daha ifade etmek istiyorum.

Sayın Başkan, değerli milletvekilleri; Türk dış politikası üç temel sütun üzerine inşa edilmiştir. Gazi Mustafa Kemal Atatürk’ün “Yurtta sulh, cihanda sulh” olarak ifade ettiği bölgesel ve küresel barış, insani değerlere bağlılık, millî güvenlik ve menfaatlerimizi esas alan ilkeli dış politika. AK PARTİ iktidarları, daha önceki tüm cumhuriyet hükûmetlerinin yaptığı gibi bölgesel ve küresel barışa çok önem verdi ve imkânlar ölçüsünde de katkı sundu; sorunların çözümü için inisiyatif aldı, çaba sarf etti, gayret gösterdi. Ancak küresel istikrarın sağlanması ve barışın kalıcı olması için oluşturulan uluslararası kurumlar, maalesef kendilerinden beklenen misyonu yerine getirmediği gibi, istikrarsızlığın ve çatışma ortamının yayılmasını âdeta teşvik ettiler. Bugün dünyada var olan çatışma alanlarının neredeyse tamamında tarafların en az biri Birleşmiş Milletler Güvenlik Konseyi üyesi, bunu görmek durumundayız. Daha açık söylemek gerekirse, bugün Birleşmiş Milletler Genel Kurulunun veto hakkına sahip ülkeleri, küresel istikrar ve sürdürülebilir barışçıl bir dünya için âdeta engel ve tehdit hâline gelmişlerdir. Bölgemizde barışın anahtarı konumunda bulunan Filistin meselesinde, Irak ve Suriye’de pek çok çatışma alanında, ABD, istikrarın ve barışın yanında değil, çatışma ve istikrarsızlığın tam göbeğinde yer almaktadır. Yine Gürcistan, Ukrayna, Libya ve Suriye gibi pek çok çatışma bölgesinde Rusya tarafsız değil, bizzat taraftır. Bir başka Birleşmiş Milletler Güvenlik Konseyi üyesi Fransa, hepimiz çok iyi biliyoruz ki Doğu Akdeniz meselesinde, Karabağ meselesinde, Afrika’daki pek çok meselede istikrar ve güveni sağlayan bir çaba yerine, âdeta taraflardan biri olup istikrarsızlığı ve güvensizliği körükler bir rol üstlenmektedir. Artık, barışı ve istikrarı sağlamakla yükümlü uluslararası kurumlar işlevlerini yitirmiş, fonksiyonel olmaktan çıkmışlardır. Dünyamızın yeni bir küresel barış düzenine ihtiyacı olduğu açıktır. Güçlünün haklı değil, haklının güçlü olduğu bir dünya düzenine ihtiyaç her geçen gün daha da artmaktadır. Sayın Cumhurbaşkanımızın sürekli vurguladığı, burada popülizm olarak addedilen ancak her geçen gün dünyada daha fazla destek bulan, akis bulan “Dünya 5’ten büyüktür.” ifadesi aslında biraz önce saydığım gerçeği bütün açıklığıyla ortaya koymaktadır. Evet, bugünkü düzen çökmüştür. Dünyanın yeni bir düzene ihtiyacı var ve bu düzen hakkaniyet çerçevesinde oluşturulmalıdır. En son, sizler de çok iyi biliyorsunuz, Hindistan, Brezilya, Almanya ve Japonya, Birleşmiş Milletlerin bugünkü yapısının barışı ve istikrarı desteklemediğini ve bir reforma gidilmesi ihtiyacı olduğunu, bize göre yetersiz ama sevindirici şekilde açıklamışlardır.

Sayın Başkan, değerli milletvekilleri; günümüz süper güçlerinin sebep veya müdahil olduğu bölgesel çatışmalardan, krizlerden, gerilimlerden en çok etkilenen ülkeler maalesef bölge ülkeleridir. Ülkemiz, kendi çıkarmadığı, sebep olmadığı onlarca problemle mücadele eden, etkileri minimize etmeye çalışan, millî güvenliğini ve menfaatlerini korumaya çalışan ülkelerin de başında gelmektedir. Bugün burada müzakeresini yaptığımız Cumhurbaşkanlığı tezkeresi de bölgede dış müdahaleyle oluşturulan veya yayılan istikrarsızlığa karşı Türkiye'nin güvenliği, hak ve menfaatleri, bölgesel istikrar için atılması gereken adımlara yöneliktir. Saddam Hüseyin’i önce Kuveyt’i işgal için cesaretlendirip daha sonra bunu Irak’a müdahale gerekçesi yapan Amerika Birleşik Devletleri maalesef o günden bugüne bölgeyi daha güvensiz ve daha istikrarsız hâle getirmiştir. Bugün Irak, etnik ve mezhep çatışmalarının girdabında her geçen gün yeni bir problemle ve krizle mücadele etmektedir. 2017 yılında Bağdat’ı Millî Savunma Bakanı olarak Sayın Başbakanımızla birlikte ziyaret ettiğimde öyle derin bir üzüntü duydum ki, o bizim dilimizde olan “Ana gibi yâr, Bağdat gibi diyar olmaz.” denilen Bağdat âdeta harabe hâldeydi, güvenlik duvarlarıyla âdeta Bağdat’ın merkezi çerçevelenmişti. Bizim medeniyetimizin bir dönem en önemli merkezlerinden biri olan Bağdat, maalesef, hâlâ bir taraftan güvenlik bir taraftan ekonomik bir taraftan da siyasi çalkantılarla boğuşmaya devam etmektedir.

Sayın milletvekilleri, şunu çok iyi biliyoruz ki bölgede ABD ve Türkiye'nin sorunlara yaklaşımında çok belirgin farklar vardır. Yenilenebilir enerji kaynaklarının her geçen gün daha kullanılabilir, fizibil hâle gelmesiyle önemini kaybetmeye başlayan petrol ve buna bağlı olarak oluşturulmuş olan politikalar artık değişmeye başlamıştır. Bugün Amerika Birleşik Devletleri’nin bölgemizdeki iki temel önceliği İsrail’in güvenliği ve İran’ın izolasyonudur. ABD yönetimi yanına iktidar hırsına kapılmış muhteris bazı yöneticileri alarak bölgeyi tekrar dizayn etmeye çalışmaktadır. Sözde büyük barış planıyla İsrail’in Filistin topraklarını işgalini meşrulaştırma ve yeni işgallere kapı açma niyetini ifşa etmiştir. Şu unutulmamalıdır ki dünyanın kilidi Orta Doğu’dur, bu kilidin anahtarı da Filistin’dir. Filistin meselesi hakkaniyet çerçevesinde çözülmedikçe bölgede barıştan, istikrardan ve güvenlikten söz etmek de mümkün olmayacaktır. ABD’nin bu tavrı bölgedeki radikalizmi daha da güçlendirecek, İran’ın bölgedeki nüfuzunun daha da artmasından başka hiçbir işe yaramayacaktır. İran’ın izolasyonu bölgemiz için ayrı bir endişe ve gerilim kaynağıdır. Meşruiyet ve hakkaniyet dışı her girişim, muhatabını mağdur durumuna düşürür ve güçlendirir. Bu da sorunları sadece daha da artırır.

Sayın Başkan, değerli milletvekilleri; ülkemizin güneyinde 1.289 kilometrelik sınır hattımız boyunca yaşanan istikrarsız ortam, geçmiş yıllardan bu yana sürdürdüğü riskleri barındırmaya devam etmekte, tarihsel bağlarımızın olduğu komşu coğrafyamızda küresel güçlerin yönlendirdiği ve desteklediği yerel güç unsurları ve terör yapıları, bölge barış ve istikrarına hizmet etmeyen çatışma ortamını alevlendirmekte, millî güvenliğimize yönelik kurgu ve eylemlerini sürdürmektedir. Geçtiğimiz on yıl içerisinde küresel bir oyun alanına dönüşen Suriye’de, rejim güçlerinin, DEAŞ ve PKK/PYD’yle birlikte diğer terör örgütlerinin oluşturduğu şiddete, yıkıma ve insani drama Türkiye sessiz kalmamış, pek çok ülkenin görmezden gelmeye devam ettiği olumsuz şartlardaki mazlumlara yardım etmeyi bir görev bilmiş, el uzatmıştır. Hâlihazırda, yerlerinden ve yurtlarından ayrılmak zorunda bırakılan 3,6 milyon insanı, Suriyeliyi misafir etmekteyiz. Türkiye, diğer taraftan, vatandaşlarımızı direkt olarak hedef alan Suriye kaynaklı terörist gruplar ile ülkemizin güneyinde oluşturulma niyetinde olan şer yapılanmalarına karşı zaruri bir müdahalede bulunmuş, Türk Silahlı Kuvvetlerimiz Fırat Kalkanı Harekâtı’yla, Zeytin Dalı Harekâtı’yla, Barış Pınarı Harekâtı’yla, en son da Bahar Kalkanı Harekâtı’yla terörist unsurlara ve bölgede Türkiye’ye yönelik eylemde bulunan rejim unsurlarına gereken dersi vermiştir. Bu vesileyle, bu harekâtlarda ve vatan savunması için hayatını kaybeden tüm şehitlerimize Allah’tan bir kez daha rahmet diliyorum; yaralılarımıza, gazilerimize acil şifalar diliyorum.

Değerli arkadaşlarım, burada bir konuyu özellikle vurgulamak gerekiyor. Bakınız, Suriye’deki demografik değişimle ilgili AK PARTİ’yi ve AK PARTİ iktidarını, Hükûmetlerimizi suçlamak en hafif tabirle insafsızlıktır. Türkiye’nin Suriye’de istediği demografik değişim değil, demokratik bir değişimdir. Türkiye, Suriye’de baştan beri halkın demokrasi taleplerine kulak tıkayan Esad’a “Bak, halkın taleplerine kulak ver, demokrasiye geçişle ilgili gerekli adımları at, biz de Türkiye Cumhuriyeti olarak sizin yanınızda olalım.” mesajını defaatle, yüz yüze, telefonla, her türlü araçla bildirmiştir.

Eğer, Esad 2011 yılında barışçıl gösterilere varil bombasıyla müdahale etmek, ağır silahlar kullanarak kendi insanını katletmek yerine “Evet, ben sizi anlıyorum, belirli bir takvim içerisinde demokrasiye geçeceğiz.” ifadesini kullansaydı bugün Suriye bambaşka bir Suriye olurdu ve bölge de bambaşka bir bölge olurdu. Bundan dolayı Esad’ı suçlamak gerekirken dönüp dolaşıp iktidarımızı suçlamak hakkaniyetle bağdaşmaz. Türkiye, Suriye’nin istikrarı için, Suriye’nin demokratikleşmesi için elinden geleni bugüne kadar gerçekten yapmıştır, bundan sonra da yapmaya devam edecektir.

Sayın Başkan, değerli milletvekilleri; özellikle burada şunu vurgulamak istiyoruz: Suriye’de mevcut durum Türkiye’nin ortaya çıkardığı bir durum değildir. Bunun müsebbibi Esad rejiminin kendisidir. Türkiye bunu engellemek için her türlü gayreti gösterdiği hâlde Türkiye’yi Suriye’de istikrarı bozmaya çalışan, Türkiye’nin Suriye’nin toprak bütünlüğünü sözde savunuyor gibi gözüküp de aslında Suriye’de işgalci konumuna gelebilecek ifadeler kullanmak gerçekten bu kürsünün mehabetine yakışmamıştır.

Türkiye, Suriye’nin toprak bütünlüğüne dün de saygılıydı, bugün de saygılı, yarın da saygılı olacaktır ama Suriye’nin toprak bütünlüğü demek, Esed rejiminin Suriye’nin her metrekaresinde zulmüne devam etmesi değildir. Esad rejiminin zulmü ile Suriye’nin toprak bütünlüğünü birbirine karıştırmak artık kabul edilebilir bir şey değil, daha fazla ileride ifadeler kullanmak istemiyorum.

Bir başka ifadede de “Efendim, Suriye’de Kürtlerin, Arapların, şunların, bunların oluşturacağı bir demokratik yapıya Türkiye müsaade etmiyor.” Hayır, tam tersi, Türkiye bölgede yaşayan tüm insanların, hiçbir ayrım gözetmeksizin tüm insanların Suriye’de demokratik bir yapı içerisinde temsil edilmesi noktasında en çok gayret gösteren ülkelerin başında gelmektedir.

Değerli arkadaşlarım, haksızlık yapmayın. Kobani olayları olduğunda sınırları açan Türkiye’dir. Oradaki Kürt kardeşlerimize elini uzatan Türkiye’dir. “Efendim, şu gün niye gitmediniz, bugün niye gitmediniz?” Devletin kararları öyle, hadi bugün birisi yaptı, yarın ben oraya gideyim olmuyor, Meclisten yetki alacaksınız; birtakım süreçleri ne yapacaksınız, tamamlayacaksınız. Türkiye hiçbir Kürt kardeşinin burnunun kanamasına rıza göstermemiştir, bundan sonra da göstermeyecektir. (AK PARTİ ve MHP sıralarından alkışlar) Ama Kürt eşittir PYD, PKK derseniz işte bu denklemi biz kabul etmiyoruz. (AK PARTİ ve MHP sıralarından alkışlar) Bugüne kadar PKK, PYD’nin Kürtlerin en büyük düşmanı olduğunu bizzat bilen insanlarız. Yani PKK’yı, PYD’yi, YPG’yi demokrasi havarisi gibi gösterenler oradaki diğer Kürt unsurlarının ortadan kaldırılması, öldürülmesi, hayatlarına son verilmesi için PYD’nin, PKK’nın yaptığı bir sürü hain eylemi niye kınamıyor? Yani PKK, PYD öldürürse meşru ama birisi PKK, PYD’nin bu eylemlerine karşı çıkarsa bu meşru değil, böyle bir şeyi asla kabul etmiyoruz. (AK PARTİ sıralarından alkışlar)

TULAY HATIMOĞULLARI ORUÇ (Adana) – Ya, bu mu tartışılan? Çarpıtmayın, çarpıtmayın, konuşulan konular bunlar değil.

FİKRİ IŞIK (Devamla) – Burada, değerli milletvekilleri, şunu da özellikle ifade etmek durumundayız. Biraz önce Sayın Erozan burada ifade etti. Evet, PKK’nın artık miadı doldu, herkes buna hazır. Savunma Bakanlığım döneminde hem Demokrat Savunma Bakanı Amerika Birleşik Devletlerinin hem de Cumhuriyetçi Savunma Bakanı bana da bizzat ifade ettiler: “PKK’ya karşı siz her türlü desteği hak ediyorsunuz, biz size PKK konusunda elimizden gelen tüm desteği vereceğiz.” Arkasından gelecek cümleyi çok iyi bildiğimiz için daha onlar sözünü bitirmeden şunu ifade ettik: “Sayın Bakan, bizim için PYD-YPG eşittir PKK’dır. Eğer PKK’nın tasfiyesi karşılığında PYD-YPG’yi meşrulaştırmak gibi bir niyetiniz varsa cümlenizi hiç tamamlamayın.” (AK PARTİ ve MHP sıralarından alkışlar) Çünkü biliyoruz ki PKK, YPG ve PYD…

KAMİL AYDIN (Erzurum) – Mutasyona uğramışlar.

FİKRİ IŞIK (Devamla) – Mutasyon bile değil sayın hocam, mutasyon bile değil! PYD-YPG, PKK’nın Suriye kolu; bu, CIA belgelerinde açık. Aslında bütün Batılı istihbarat örgütleri, PYD-YPG’nin PKK’nın Suriye kolu olduğunu kendi ülkelerine, devletlerine rapor etmişler ama onların Orta Doğu’daki politikaları gereği… Allah gani gani rahmet eylesin, merhum Necmettin Erbakan, altmış sene önce, elli sene önce şu kürsüde bunları defalarca anlattı. “Bakın, bölge uzun vadede şekillendirilecek, bölgede arzımevutun gerçekleşmesi için pek çok adım atılacak.” diye bu kürsüde defalarca konuşmuştu. Biz, çocukluğumuzda dinledik, gençlik yıllarımızda dinledik. Şimdi, Amerika ve özellikle Amerika’nın etrafında kümelenen bazı ülkeler bu planı harekete geçirmek için orada PYD’yi, PKK’yı bir maşa olarak kullanıyor.

(Mikrofon otomatik cihaz tarafından kapatıldı)

BAŞKAN – Sayın Işık, sözlerinizi tamamlayın.

FİKRİ IŞIK (Devamla) – Sayın Başkanım, tamamlıyorum.

Buna karşı bütün Kürt kardeşlerimizin dikkatli olması ve bu oyunun farkında olması bölgenin huzuru, barışı, esenliği ve selameti için olmazsa olmazdır.

Biz, aynı şekilde Irak’ın da toprak bütünlüğüne saygılıyız ama Irak’tan Türkiye’ye gelen tehditlere karşı sessiz kalmayacağımızı daha önce uygulamalarımızda gösterdik, bundan sonra da göstermeye devam edeceğiz.

İşte, bugün müzakeresini yaptığımız tezkere, bu noktalarda Türkiye’nin elini güçlendirecek, Türkiye’nin terörle mücadelesinde, bölgemizdeki oldubittilere karşı bölgemizi birtakım çevrelerin özellikle dizayn etmesi karşısında hükûmetimizin elini güçlendirecek yetkiyi vermek içindir. Kahraman Silahlı Kuvvetlerimiz -bir dönem Savunma Bakanı olarak çalıştığım için gerçekten bahtiyarım- bu konuda üzerlerine düşenin en iyisini yapıyor ve inanıyorum ki yapmaya devam edecek. Bu bölgede Türkiye’ye rağmen kimsenin oyun kurması mümkün değildir. (AK PARTİ ve MHP sıralarından alkışlar) Türkiye’ye rağmen hiç kimse bölgeyi dizayn edemez.

(Mikrofon otomatik cihaz tarafından kapatıldı)

FİKRİ IŞIK (Devamla) – Sayın Başkanım son cümlem, bitiriyorum.

BAŞKAN – Tamamlayın sözlerinizi.

FİKRİ IŞIK (Devamla) – Bunun için Türkiye hem masada hem de gerekirse sahada olmaya devam edecektir. Meclisimiz bu yetkiyi inanıyorum ki verecektir. Biz AK PARTİ Grubu olarak bu tezkereyi destekleyeceğimizi ifade ediyor, bu vesileyle yüce Meclisi saygıyla selamlıyorum. (AK PARTİ ve MHP sıralarından alkışlar)

BAŞKAN – Gruplar adına söz talepleri tamamlanmıştır.

Şimdi, şahıslar adına ilk söz Sayın Lütfü Türkkan’ın.

Buyurun Sayın Türkkan. (İYİ PARTİ sıralarından alkışlar)

Güzel silindi, sıkıntı yok Sayın Türkkan; rahat olun, buyurun.

LÜTFÜ TÜRKKAN (Kocaeli) – Kocaeliliden zarar gelmez!

BAŞKAN – Evet, siz Kocaelili, buyurun.

LÜTFÜ TÜRKKAN (Devamla) – Sayın Başkan, değerli milletvekilleri; Türk Silahlı Kuvvetlerinin sınır ötesi faaliyetlerinin bir yıl uzatılmasına ilişkin Cumhurbaşkanlığı tezkeresi hakkında şahsım adına söz aldım. Genel Kurulu saygıyla selamlıyorum.

Türkiye Cumhuriyeti devleti, karşı karşıya olduğu dış politika ve güvenlik krizleriyle âdeta bir kuşatmanın, ateşten bir çemberin içine alınmak isteniyor. Son süreçte, Dışişleri Bakanlığıyla birlikte Türk Silahlı Kuvvetleri ve diğer güvenlik bürokrasisi de kriz olan bölgelerde hem çıkarlarımızı savunmak hem de huzuru temin etmek için mücadele veriyor. Bulunduğumuz konum itibarıyla Irak ve Suriye, ülkemizi en yoğun şekilde etkileyen ve müdahil olmamızı gerektiren güvenlik krizleridir. Irak’ın Amerika tarafından işgali otuz yıla, Arap Baharı sonrası Suriye iç savaşı da on yıla yakın bir süredir Türkiye’nin gündemini yoğun bir şekilde meşgul ediyor. Her devlet millî güvenliğine yönelik tehdit oluşturan yapı ve faaliyetlere karşı uluslararası hukuk çerçevesinde meşru müdafaa hakkına sahip. Bu tehditler komşu coğrafyalarda gerçekleşiyorsa, olası menfur sonuçlardan etkilenme riski ve boyutu da dikkate alındığında, bu hususun daha da ciddiyet kazandığı kesindir. Tezkere metninde de belirtildiği gibi PKK/PYD-YPG ve DEAŞ başta olmak üzere pek çok terör örgütünün yarattığı çatışma ve istikrarsızlık ortamı Türkiye’ye pek çok açıdan zarar vermektedir. Her şeyden önce, sınırlarımızın hemen ötesinde bulunan onlarca terör örgütü ve yasa dışı silahlı grubun sınırlarımız içinde ve dışında ülkemizi hedef aldığı bir dönemden geçiyoruz. Türk Silahlı Kuvvetlerinin Pençe-Kaplan Operasyonları aynı kararlılıkla ve tavizsiz sürdürülmeli, PKK’nın sınır ötesindeki varlığı, olduğu her yerde ezilmelidir. Bugün, Suriye’de bunun en yakın örneği Fırat Nehri’nin doğusunu silah zoruyla işgal eden bölücü terör örgütü PKK’nın Suriye kanadı PYD-YPG terör örgütüdür. Bölgeye müdahale eden Amerika, Rusya, İran ve diğer Avrupa ülkeleri, Ankara’nın tüm uyarılarına rağmen bu terör örgütüne yönelik desteklerini arttırarak sürdürmeye devam ediyorlar.

PKK/YPG terör örgütünün uluslararası kuruluşlarca tespit edilmiş pek çok insanlık suçu bulunmaktadır. PKK’nın da hem sivillere hem de Fırat Kalkanı, Zeytin Dalı ve Barış Pınarı Harekât bölgelerinde görev yapan personelimize yönelik terör eylemleri devam etmektedir.

Sayın Başkan, değerli milletvekilleri; kırk yıla yakın süredir bölücü terör örgütü PKK’yla kahramanca mücadele etmiş, bu uğurda ağır bedeller ödemiştir Türk milleti. Yine, milletimiz, PKK terör örgütüyle ihanet açılımı sürecine girişen dönemin AK PARTİ Hükûmetine de tepkisini en ağır biçimde koymuştur. O dönemi burada yaşayan milletvekili arkadaşlarınızdan birisiyim ben. Bu sürecin sonunda şehirlerde rahatça yapılanan PKK terör örgütünü kendi şehir ve ilçelerimizden söküp atmak için 793 polis ve askerimizi şehit verdik. İktidarın uzun süren uykusunun bedelini kanımızla canımızla ödedik biz millet olarak fakat her ne olursa olsun, Türkiye’nin bir karış toprağını teröristlere teslim etmedik, emperyalizmin planını da yerle bir ettik. Emperyalizm Türkiye'de gerçekleştiremediği planı Suriye iç savaşını da fırsat bilerek bugün Fırat’ın doğusunda kalan bölgede gerçekleştirme projesini devreye sokma çabalarına hız veriyor. Türkiye, Suriye krizine müdahale eden ülkelere ve dünya kamuoyuna yönelik uyarılarını yapmış, gerekirse bölgeyi temizleyeceğini belirtmiştir. Son yaptığımız Barış Pınarı Harekâtı oldukça sınırlı bir bölgede Beyaz Saray blokajına takılmış, Türkiye’nin belki de en vahim diplomatik skandalı olan Trump’ın Cumhurbaşkanı Erdoğan’a yönelik aşağılayıcı o mektubuna maalesef tüm dünya şahit olmuştur. Aynı Amerika, şimdi sınırımızın hemen diğer tarafında bize karşı kullanılmak üzere binlerce tır askerî yardım götürüyor; bölgedeki petrol sahalarına kendi taşeron firmalarını yerleştirerek projesini hızlandırmaya çalışıyor. Buradan sormak istiyorum: Hükûmet, bu duruma ne kadar daha göz yumacaktır? Haysiyetimize, onurumuza, izzetinefsimize yönelik bu aleni saldırılara Türk milletinin ne kadar daha diş sıkması beklenmektedir? Türkiye’nin yanı başında onlarca yıl tehdit oluşturacak terör devletçiğini asla kabul etmeyeceğimizi, bu hususta da ihanet açılımı yapanlara değil Türk milletinin vicdanına güvendiğimizi buradan haykırıyoruz.

Sayın Başkan, değerli milletvekilleri; Türkiye, Fırat’ın doğusunda PKK zulmü altında ezilen yerli halka destek vermelidir; yeni ilişkiler tesis etmeli, var olan ilişkiler güçlendirilmeli ve halkın hem PKK’ya karşı koymalarına hem de yaşadığı bölgelerden göç etmemelerine yardım etmelidir. Kayıtlı ve kayıtsız yaklaşık 5,4 milyon Suriyeli sığınmacının terk ettiği bölgelere yerleştirilen PKK terör örgütünün ve onu destekleyen emperyalizmin planını bozmak ancak bu şekilde mümkün olacaktır.

Sınırlarımızda bunlar olurken bir taraftan da pandemi sürecinde DEAŞ terör örgütünün faaliyetlerini arttırdığını görüyoruz. Bu kapsamda Irak ve Suriye sahasında görev yapan personellerimizin güvenliğine yönelik gerekli önlemler, tedbirler hızla alınmalıdır.

Türkiye hâlâ DEAŞ’ın hedefindedir ve bu kapsamda kolluk kuvvetleri pek çok gözaltı işlemi gerçekleştirmektedir. Burada dikkat çeken husus DEAŞ kapsamında gözaltına alınanların neredeyse tamamının sığınmacı olmasıdır. DEAŞ, AK Parti Hükûmetinin tüm uyarılarımıza rağmen sürdürdüğü son derece yanlış açık kapı politikasını suistimal etmiştir. Kayıtsız sığınmacılar gerçeği -buradan da anlaşılacağı gibi- daha da ciddi bir tehlikedir.

Değerli milletvekilleri, İdlib’deki ateş gün geçtikçe büyümektedir. Türkiye destekli Suriye Millî Ordusu ile Rusya destekli Suriye rejim güçleri arasındaki çatışmalar geçtiğimiz ay sonunda şiddetini daha da arttırmıştır. İdlib tabiri caizse Suriye’de kaosun beşiği konumundadır ve bu kaos beraberinde büyük bir fırtınayı getirme riski taşımaktadır.

Türk Silahlı Kuvvetleri İdlib’e yönelik rejim saldırısı ve akabinde Türkiye’ye yönelecek göç dalgasını âdeta bir duvar gibi karşılamaya çalışmaktadır. Bu kapsamda bilhassa gözlem noktalarında bulunan Türk Silahlı Kuvvetleri personelimizin güvenliği öncelik olarak belirlenmeli, gerekli tedbirler de ona göre alınmalıdır. Fakat Rusya’yla yapılan mutabakat gereği İdlib’in güney bölgesinden muhalif unsurların tümden çekilmesi ve muhalifler ile terörist unsurların ayrıştırılması gerekmektedir. Bu, doğrusu çok zor bir taahhüttür. Üstelik bölgede büyük etkiye sahip HTŞ terör örgütü dışında Huraseddin gibi oldukça radikal unsurlar da mevcut, buna ek olarak Rusya artık tonunu değiştirmiş ve Suriye’nin tamamında Esad yönetiminin etkin olmasını istediğini de dillendirmeye başlamıştır. Yani İdlib’de Rus ve İran destekli Esad taarruzu, sahadaki şartlar hâlen geçerlidir ve buna karşı caydırıcı tek unsur Türk Silahlı Kuvvetleri gibi görünmektedir. Böylesi bir kıvılcımın alevlenmesi hâlinde İdlib hem personelimizin güvenliği hem de olası göç dalgası açısından oldukça büyük bir tahribat doğurabilir.

Bir hava saldırısı sonucu kaybettiğimiz 34 evladımızın acısı hâlâ içimizi sızlatıyor. Bugün dahi bu hain saldırının hesabının sorulup sorulmadığını bilmiyoruz. Birçok coğrafyada savaşan Türk ordusu, Türk milletinin göz bebeğidir. Türk ordusunun kabiliyet ve cesaretinden hiçbir Türk vatandaşının şüphesi yoktur. Ancak partili Cumhurbaşkanlığı sistemiyle Beştepe’den yönetilen güvenlik stratejileri doktrinden uzak, millî güç unsurlarını doğru analiz edemeyen ve İhvancı bir dış politika ekseninde oluşturulmaktadır. Sahadaki taktik başarılar her ne kadar yüksek olursa olsun stratejik hataları telafi edemez. Yani millî güvenlik politikaları kapsamında oluşturulan politik hedefler komşu ülkelerin toprak bütünlüğüne saygı duyularak belirlenmelidir. Komşuların iç politikalarına hele ki İhvancı bir yaklaşımla müdahale edilmemesi gerektiği unutulmamalıdır. Türkiye'nin daha fazla sığınmacı yükü çekmesinin engellenmesi de olmazsa olmazlar arasında yer almalıdır. Tüm bu görüş, uyarı ve önlem, önemli şerhlerle birlikle Türkiye'nin millî güvenliğine yönelik tehditlerin güney sınırlarımızdan artarak devam ettiği yönündeki tespitlere katılarak tezkerenin uzatılmasını destekliyoruz. Cenab-ı Allah güvenlik güçlerimizi muzaffer kılsın, ayaklarına taş değdirmesin.

Yüce Parlamentoyu saygıyla selamlıyorum. (İYİ PARTİ sıralarından alkışlar)

BAŞKAN – Şahsı adına son söz talebi Sayın Mehmet Kasım Gülpınar’ın.

Buyurun Sayın Gülpınar. (AK PARTİ sıralarından alkışlar)

MEHMET KASIM GÜLPINAR (Şanlıurfa) – Sayın Başkan, değerli milletvekilleri; Türkiye’nin Milli Güvenliğine Yönelik Ayrılıkçı Hareketler, Terör Tehdidi ve Her Türlü Güvenlik Riskine Karşı Uluslararası Hukuk Çerçevesinde Gerekli Her Türlü Tedbiri Almak, Irak ve Suriye’deki Tüm Terör Örgütlerinden Ülkemize Bundan Sonra da Yönelebilecek Saldırıları Bertaraf Etmek ve Kitlesel Göç Gibi Diğer Muhtemel Risklere Karşı Milli Güvenliğimizin İdame Ettirilmesini Sağlamak, Türkiye’nin Güney Kara Sınırlarına Mücavir Bölgelerde Yaşanan ve Hiçbir Meşruiyeti Olmayan Tek Taraflı Bölücü Girişimler ve Bunlarla İlgili Olabilecek Gelişmeler İstikametinde Türkiye’nin Menfaatlerini Etkili Bir Şekilde Korumak ve Kollamak, Gelişmelerin Seyrine Göre İleride Telafisi Güç Bir Durumla Karşılaşmamak İçin Süratli ve Dinamik Bir Politika İzlenmesine Yardımcı Olmak Üzere Hudut, Şümul, Miktar ve Zamanı Cumhurbaşkanınca Takdir ve Tayin Olunacak Şekilde, Türk Silahlı Kuvvetlerinin Gerektiği Takdirde Sınır Ötesi Harekat ve Müdahalede Bulunmak Üzere Yabancı Ülkelere Gönderilmesi ve Aynı Amaçlara Matuf Olmak Üzere Yabancı Silahlı Kuvvetlerin Türkiye’de Bulunması, Bu Kuvvetlerin Cumhurbaşkanının Belirleyeceği Esaslara Göre Kullanılması ile Risk ve Tehditlerin Giderilebilmesi İçin Her Türlü Tedbirin Alınması ve Bunlara İmkan Sağlayacak Düzenlemelerin Cumhurbaşkanı Tarafından Belirlenecek Esaslara Göre Yapılması İçin 02/10/2014 Tarihli ve 1071 Sayılı Türkiye Büyük Millet Meclisi Kararı ile Verilen ve Son Olarak 08/10/2019 Tarihli ve 1231 Sayılı Türkiye Büyük Millet Meclisi Kararı ile 30/10/2020 Tarihine Kadar Uzatılan İzin Süresinin Anayasa’nın 92’nci Maddesi Uyarınca 30/10/2020 Tarihinden İtibaren Bir Yıl Uzatılmasına Dair Cumhurbaşkanlığı Tezkeresi üzerinde şahsım adına görüşlerimi açıklamak üzere söz almış bulunmaktayım.

Sayın Başkan, değerli milletvekilleri; bilindiği üzere, Türkiye’nin güney kara sınırlarına komşu Irak ve Suriye’de yaşanan gelişmeler ve devam eden çatışma ortamının millî güvenliğimiz açısından taşıdığı risk ve tehditler devam etmektedir. Türkiye, komşumuz Irak’ın toprak bütünlüğünün, millî birliğinin ve istikrarının korunmasında büyük önem atfetmektedir. Diğer taraftan, Irak’ta PKK ve DAEŞ unsurlarının varlığını sürdürmesi, etnik temelli ayrılıkçılığa yönelik girişimler, bölgesel barışa, istikrara ve ülkemizin güvenliğine doğrudan tehdit oluşturmaktadır. Bu çerçevede, Irak’ın kuzeyinden ülkemize yönelik terör saldırılarına son vermek, bölgedeki terör örgütü yapılanmasıyla altyapısını ortadan kaldırmak için Irak’ın kuzeyine yönelik olarak 27 Mayıs 2019 tarihinde Pençe Harekâtı başlatılmıştır. Neticede, bu operasyonlarla Irak’ın kuzeyinde kazanılan alan hâkimiyetiyle sınırın ötesinde sağlanan hudut emniyeti daha da ileriye taşınmıştır.

Sayın Başkan, değerli milletvekilleri; güney sınırımıza komşu bir diğer ülke olan Suriye’ye gelirsek, hudut güvenliğimizi sağlamak, Suriye’nin kuzeyinde bir terör koridoru oluşturulmasını engellemek, DAEŞ ve YPG başta olmak üzere millî güvenliğimizi tehdit eden terörist unsurları etkisiz hâle getirmek, güvenli bölge tesis ederek bölgedeki istikrarı ve ülkemizdeki Suriyelilerin evlerine güvenli, gönüllü ve saygın bir şekilde dönüşlerini sağlamak maksadıyla bu ülkenin kuzeyinde gerçekleştirdiğimiz Fırat Kalkanı, Zeytin Dalı, Bahar Kalkanı ve Barış Pınarı Harekâtları hakkında da kısaca bilgi arz etmek istiyorum.

24 Ağustos 2016’da başlayan ve Türk Silahlı Kuvvetleri destekli Özgür Suriye Ordusu birliklerince icra edilen Fırat Kalkanı Harekâtı’nın askerî safhası 29 Mart 2017’de tamamlanmış, 2.015 kilometrekare genişliğinde alan terör unsurlarından arındırılmış, 2.647 DAEŞ mensubu etkisiz hâle getirilmiştir. Sağlanan huzur ve güven ortamının kalıcı hâle gelmesi maksadıyla Türkiye-Rusya Federasyonu bağımsız koordineli devriye faaliyetleri icra edilmektedir. Diğer bakanlık, kamu kurum ve kuruluşlarıyla koordineli olarak icra edilen hayatın normalleştirilmesine yönelik faaliyetler kapsamında 5 hastane hizmete girmiş, 540 okulda yaklaşık 200 bin öğrenciye eğitim verilmeye başlanmıştır.

Fırat Kalkanı Harekâtı’nın başarısı sonucunda sahada gerilemeye başlayan DAEŞ, ülkemizin de üyesi olduğu DAEŞ’le Mücadele Uluslararası Koalisyonunun bilahare icra ettiği harekâtlar neticesinde Mart 2019 sonu itibarıyla Suriye'deki saha hâkimiyetini tamamen yitirmiştir.

Zeytin Dalı Harekâtı, YPG terör örgütünün Afrin bölgesinden hudut karakollarımıza yönelik saldırı ve tacizlerini engellemek, bölge halkını örgütün zulmünden kurtararak istikrarı sağlamak maksadıyla Türk Silahlı Kuvvetleri tarafından 20 Ocak 2018’de başlatılmıştır. Fırat Kalkanı Harekâtı gibi Zeytin Dalı Harekâtı da uluslararası hukuk temelinde Birleşmiş Milletler Şartı’nın 51’inci maddesinden kaynaklanan meşru müdafaa hakkımız ve Birleşmiş Milletler Güvenlik Konseyinin terörizmle mücadeleye ilişkin kararları uyarınca ve Suriye'nin toprak bütünlüğüne saygı temelinde yürütülmüştür.

Zeytin Dalı Harekâtı kapsamında 18 Mart 2018 itibarıyla Afrin ilçe merkezinde kontrol sağlanmış, iki aydan kısa sürede yaklaşık 2 bin kilometrekarelik bir alan terör unsurlarından temizlenmiştir.

Harekâtın bir sonraki safhası, yerel halkın da katılımıyla güvenliğin ve istikrarın temeline odaklanmıştır. Bu çerçevede mayın temizliği, asayiş tesisi, yerel yönetim ve güvenlik kurumlarının oluşturulması, sağlık, eğitim ve adalet başta olmak üzere birçok sektörde icra edilen istikrarlaştırma projeleri gerçekleştirilmiştir. Bu faaliyetler kapsamında 1 hastane hizmete girmiş, 287 okulda 53 bin öğrenciye eğitim verilmeye başlanmıştır.

Fırat Kalkanı ve Zeytin Dalı Harekâtları sayesinde terörden arındırılan toplam 4 bin kilometrekarelik alana ülkemizden 366 binin üzerinde Suriyeli mülteci geri dönmüştür.

Fırat’ın doğusunda icra edilen Barış Pınarı Harekâtı ise 9 Ekim 2019’da başlamış, 12 Ekime kadar süren söz konusu harekâtta 605 meskûn mahal ve 4.219 kilometrekare alan kontrol altına alınmıştır. Bölgede hayatın normalleşmesine yönelik faaliyetler başarıyla sürdürülmekte olup bu kapsamda 400 okul, 86 cami ve 7 kilise hizmete açılmış, hizmete giren devlet hastaneleri ve mobil sağlık birimleri vasıtasıyla 130 binden fazla Suriyeli muayene edilmiştir. Ayrıca, bölgede bulunan personelimiz ve halkın coronavirüs salgınından etkilenmemesi için gerekli tüm önlemler de alınmaktadır. Bölgede kullanma suyu problemi olmayıp içme suyuna yönelik çalışmalar devam etmektedir. Bölgenin yüzde 55’ine elektrik verilmektedir. Ülkemizin tüm bu gayretleri sayesinde terör örgütü ve rejim baskısı sebebiyle topraklarını terk etmek zorunda kalan halk tekrar evlerine dönmeye başlamıştır.

Son olarak, Bahar Kalkanı Harekâtı ise Suriye rejiminin İdlib bölgesinde mevcut mutabakatların aksine 6 Mayıs 2019’da başlatmış olduğu saldırılar neticesinde çok sayıda masum sivilin hayatını kaybetmesi ve yaralanmasıyla yaklaşık 1,5 milyon kişinin göç etmeye başlaması üzerine insani krizin daha da kötüye gitmesinin önlenmesi, akan kanın durması, yerinden edilen bölge halkının tekrar evlerine dönmeleri maksadıyla 27 Şubat 2020’de başlamıştır. Harekâtla 370 meskûn mahal ve 3.394 kilometrekarelik alan kontrol altına alınmıştır. Askerî ve diplomatik girişimler sonucunda 5 Mart 2020’de Türkiye ve Rusya Federasyonu arasında devlet başkanları seviyesinde Moskova’da gerçekleşen görüşme ve akabinde heyetler arası toplantı neticesinde İdlib Gerginliği Azaltma Bölgesindeki Durumun İstikrara Kavuşturulmasına İlişkin Muhtıraya Ek Protokol 13 Mart 2020’de güvenlik koridorunun işleyişine dair uygulama esasları imza altına alınmıştır. Bu kapsamda, şu ana kadar M4 Kara Yolu üzerinde 9 defa Türkiye-Rusya Federasyonu müşterek kara devriyesi icra edilmiştir. Neticede Suriye’deki mevcut duruma baktığımızda, sınırımıza mücavir alanlarda bütün terör örgütleri olmak üzere mevcudiyetini sürdüren terör örgütlerinin ülkemize yönelik eylemlerini sürdürdüğü görülmektedir. Buna mukabil, harekât alanlarımızda tesis edilen sükûnet ve istikrarı korumak amacıyla meşru ulusal güvenlik çıkarlarımız doğrultusunda gerekli önlemler alınmaktadır. İdlib’de, Astana süreci çerçevesinde istikrar ve güvenliğin tesisine yönelik faaliyetlerimizi hedef alan risk ve tehditler de devam etmektedir.

Sözlerimin bu noktasında gerek Irak ve Suriye’de yürütülen operasyonlarda gerekse diğer bütün operasyonlarda can veren, hayatını kaybeden bütün şehitlerimizi rahmetle, minnetle ve şükranla anıyorum, hayatta olan gazilerimize Allah’tan sağlıklı uzun ömürler diliyorum.

Sayın Başkan, değerli milletvekilleri; Irak ve Suriye’nin kuzeyindeki genel tabloya baktığınızda, gerek güvenlik güçlerimizce terör unsurlarına karşı yürütülmekte olan harekâtların başarıya ulaşması gerekse kontrol altına alınan ve terör örgütlerinden temizlenen bölgelerde bir taraftan yerel halkın normal hayatına dönmesi diğer taraftan ülkemizdeki sığınmacıların bu güvenli bölgelere dönüş sürecinin devamının sağlanması için şahsım adına ve AK PARTİ Grubu olarak Türk Silahlı Kuvvetlerinin sınır ötesine gönderilmesi imkânını sağlayacak olan tezkereye destek olacağımızı belirtiyor, yüce Meclisi ve heyetinizi saygıyla selamlıyorum. (AK PARTİ sıralarından alkışlar)

BAŞKAN – Sayın milletvekilleri, Cumhurbaşkanlığı tezkeresi üzerindeki görüşmeler tamamlanmıştır.

MERAL DANIŞ BEŞTAŞ (Siirt) – Sayın Başkan...

BAŞKAN - Şimdi, tezkereleri oylarınıza sunacağım ama önce bir söz talebi var.

Buyurun Sayın Beştaş.

IV.- AÇIKLAMALAR (Devam)

27.- Siirt Milletvekili Meral Danış Beştaş’ın, (3/1324) esas numaralı Cumhurbaşkanlığı Tezkeresine niçin “hayır” dediklerini tutanaklara geçirdiklerine ilişkin açıklaması

MERAL DANIŞ BEŞTAŞ (Siirt) – Teşekkürler Sayın Başkan.

Bazı gerçeklerin tutanaklara geçmesi için söz aldım, bir sataşma olduğundan değil.

Bir tezkere oylanacak. Bu tezkerenin sonuçlarını, benzer tezkerelerin sonuçlarını geçmişte, on yıllardır yaşayan bir yerden ve asıl şu anda anlatılan Zeytin Dalı, Barış Pınarı ve diğer, diğer birçok, çok çok harekâttan bahsedilince; Suriye’de, Kuzey Doğu Suriye’de ne kadar güzel işler yapıldığı, halkın zordan, baskıdan, örgütlerden kurtarıldığı konuşmasını dinleyince gerçekten dehşete düştüm. Çünkü burası Türkiye Büyük Millet Meclisi. Bir de dünyada Türkiye’nin de üye olduğu Birleşmiş Milletler var, değil mi? Birleşmiş Milletlerin Suriye’de yaşanan hak ihlallerine dair, insanlığa karşı suçlara dair çok sayıda…

(Mikrofon otomatik cihaz tarafından kapatıldı)

BAŞKAN – Sözlerinizi tamamlayın.

MUHAMMED LEVENT BÜLBÜL (Sakarya) – Sayın Başkan, Tüzük’ün hangi maddesi hükmünce bu konuşma?

MERAL DANIŞ BEŞTAŞ (Siirt) – Sizi ne ilgilendiriyor, pardon! Ben 60’a göre söz istedim. Böyle sözüme müdahale edemez, yok öyle bir şey!

BAŞKAN – Sayın Beştaş, siz devam edin.

MERAL DANIŞ BEŞTAŞ (Siirt) – Yok öyle bir şey!

ERKAN AKÇAY (Manisa) – Sayın Başkan, görüşmeler bitti, bütün gruplar da görüşlerini ifade etti.

MERAL DANIŞ BEŞTAŞ (Siirt) – Bu tezkereye “hayır” diyen bir grup adına son sözü kuruyoruz. Herkes “evet” diyor, sadece biz “hayır” diyoruz ve niye “hayır” dediğimizi bir kez daha tutanaklara geçiriyoruz.

BAŞKAN – Sayın Beştaş, devam edin siz.

MERAL DANIŞ BEŞTAŞ (Siirt) –Sayın Başkan, olay kesinlikle demin hatibin anlattığı gibi değildir. Türkiye’nin Suriye’deki modeli Afrin’dir. Afrin’de Kürt adına hiçbir şey kalmadı. Kürtlerin tabelaları söküldü, orada Türkçe eğitim veriliyor. Orada düşmanlık örgütlere karşı yapılmıyor, Kürt halkına karşı yapılıyor. Birleşmiş Milletler statüsüne göre yüz binlerce insanı yerinden, yurdundan etmek insanlığa karşı suçtur.

(Mikrofon otomatik cihaz tarafından kapatıldı)

BAŞKAN – Sayın Beştaş, son cümlenizi alayım, kapatıyorum.

MERAL DANIŞ BEŞTAŞ (Siirt) – Bitiriyorum Sayın Başkan.

Kürt düşmanlığını Kerkük referandumunda da gördük, güney Kürdistan meselesinde ve orada “Kürt halkını ekmeğe muhtaç edeceğiz diyenler…”

BAŞKAN – Teşekkür ediyorum.

MERAL DANIŞ BEŞTAŞ (Siirt) – Bitiriyorum Başkan, lütfen…

BAŞKAN – Sizin düşünceleriniz kayıtlara geçti.

MERAL DANIŞ BEŞTAŞ (Siirt) – Bu vesileyle Hevrin Halef’i de Türkiye’nin desteklediği çetelerin öldürdüğünü de kayıtlara geçmek istiyorum. Bu getirilen tezkereye onay vermediğimizi ve bu konuşmaların yüzde yüz aksinin alanda cereyan ettiğini, sivillere karşı savaş suçu işlendiğini ve bunların Kürtler olduğunu ifade etmek istiyorum.

BAŞKAN – Sayın Gülpınar, buyurun, sataşmadan…

VII.- SATAŞMALARA İLİŞKİN KONUŞMALAR (Devam)

2.- Şanlıurfa Milletvekili Mehmet Kasım Gülpınar’ın, Siirt Milletvekili Meraş Danış Beştaş’ın yaptığı açıklaması sırasında şahsına sataşması nedeniyle konuşması

MEHMET KASIM GÜLPINAR (Şanlıurfa) – Sayın Başkanım, değerli milletvekilleri; bakın, son derece formel bir konuşma yaptığıma inanıyorum. Yani, aslında sataşma olacak veya cevap verilecek hiçbir argümanın olmadığını düşündüğüm bir konuşma olarak, son konuşma olarak ben bunu burada şahsım adına sizlere aktardım.

BAŞKAN – Sataşmadan söz almadılar zaten, İç Tüzük 60’a göre söz aldılar.

MEHMET KASIM GÜLPINAR (Devamla) – Ama Sayın Başkanım, bakın, beni…

BAŞKAN – Ama size sataştılar.

MEHMET KASIM GÜLPINAR (Devamla) – Bir dakika, doğru bilgi vermemekle itham etti Sayın Başkan.

BAŞKAN – O yüzden oradasınız zaten Sayın Gülpınar.

MEHMET KASIM GÜLPINAR (Devamla) – Tamam, yani benim verdiğim bilgiler aslında tamamen resmî, formel bir anlamda verilmiş bilgiler fakat her ne hikmetse biz burada ne söylesek HDP Grubu hep dehşete düşüyor. Ya, bir de söylemediklerimiz var, bakın, söyleyemediklerimiz var, onları söylesek acaba neye düşeceksiniz, gerçekten çok merak ediyorum ben. (AK PARTİ ve MHP sıralarından alkışlar)

Şimdi, birbirimizi çok iyi tanıyoruz, benim hayatta hiçbir zaman yanlış bilgi vermek veya insanları aldatmak üzerine bir hayat felsefem olmadı.

MERAL DANIŞ BEŞTAŞ (Siirt) – Gerçekleri!

MEHMET KASIM GÜLPINAR (Devamla) – Ha, gerçekleri konuşmama durumu olabilir. Evet, bazı şeyleri açıklıkla konuşamayabilirsiniz ama bu gerçek bilgi vermemek anlamına gelmez. Ben burada gerçekleri açıklıkla konuşmadım ama yanlış bilgi vermedim, lütfen bu ayrımı çok net bir şekilde yapalım ve bundan sonra da lütfen her konuşmamızda “Dehşete düştüm.” gibi tabirleri burada bizlere karşı kullanmayın. “Kürt, Kürt, Kürt” sürekli diyorsunuz. Ya, ben Kürt’üm, bir kere bunu söylemekle… (AK PARTİ ve MHP sıralarından alkışlar) Şimdi, burada beni bunu söylemek zorunda bıraktınız. Otuz üç senedir bu Meclisteyiz babam ve ben, ne babamın ağzından ne benim ağzımdan “Kürt’üm” diye bir kelime çıkmadı ama bugün bunu bana söyletmek zorunda kaldınız.

ERKAN AKÇAY (Manisa) – Onlar PYD’yi savunuyor.

MEHMET KASIM GÜLPINAR (Devamla) – Ben bunu vurgulamak zorunda değilim. Bu çok doğal bir kimlik, çok doğal bir kimlik. (AK PARTİ sıralarından alkışlar)

Biraz önce bir milletvekilimiz din kardeşliğinden, kan kardeşliğinden bahsetti. Bakın, bizim için aslolan din kardeşliğidir. Biz Türklerle bir aradaysak biz din kardeşliği için bir aradayız ve öyle Kurtuluş Savaşı’ndan falan beri değil, biz 1071 Malazgirt’ten beri Türkler ve Kürtler din kardeşi olarak bu topraklarda küffara karşı beraber savaşmışız.

Böyle söylemek zorunda bıraktınız.

BAŞKAN – Sayın Gülpınar, teşekkür ediyorum.

MERAL DANIŞ BEŞTAŞ (Siirt) – Sayın Başkan…

BAŞKAN – Sayın Beştaş, bir sataşma yok, lütfen müsaade edin…

MERAL DANIŞ BEŞTAŞ (Siirt) – Sataşmadan istemiyorum.

BAŞKAN – Ama her seferinde yani her söylenene bir cevap, benim de her söylenene bir cevabım var.

MERAL DANIŞ BEŞTAŞ (Siirt) – Ama Sayın Başkan, çok tarihî bir şey konuşuluyor.

Sayın Başkan, lütfen…

MEHMET MUŞ (İstanbul) – Sayın Başkan…

BAŞKAN – Sayın Muş, buyurun.

MERAL DANIŞ BEŞTAŞ (Siirt) – Bana vermeden ona veriyorsunuz.

BAŞKAN – Efendim, Sayın Muş sizden önce söz istedi. Bırakın yani ona da ben karar vereyim ne zaman, kime vereceğime sözü.

MERAL DANIŞ BEŞTAŞ (Siirt) – Verin, verin.

IV.- AÇIKLAMALAR (Devam)

28.- İstanbul Milletvekili Mehmet Muş’un, Siirt Milletvekili Meral Danış Beştaş’ın açıklamasındaki bazı ifadelerine ilişkin açıklaması

MEHMET MUŞ (İstanbul) – Sayın Başkan, burada bir şeyi belirtmek isterim. Şimdi, her siyasi parti çıktı, kendisine düşen süre zarfında konuştu. Efendim, AK PARTİ’nin söyledikleri bizim hoşumuza gitmedi. Vallahi, sizin söyledikleriniz de bizim hoşumuza gitmiyor ama sizi dinlemek zorunda kalıyoruz burada. Dolayısıyla dinleyeceksiniz, dinlemek zorundasınız. “Efendim, o öyle söyledi, niye böyle söyledi?” Söyler, söyleyeceğiz de. Şimdi, dolayısıyla böyle bir şey olamaz. Söyledi, hatibimizin konuşmasına karşılık “Niye böyle söylüyor, dehşete düştük.” Vallahi, ister dehşete düşün ister başka bir şeye düşün, bunları dinleyeceksiniz.

Şimdi, şu konuya açıklık getirelim: Efendim, Türkiye’nin desteklediği çeteler orada insanlık suçlu işliyormuş. Çete mete desteklediğimiz yok. Bizim orada bir tek amacımız var, Suriye’nin toprak bütünlüğünü savunuyoruz, Suriye Suriyelilerindir.

(Mikrofon otomatik cihaz tarafından kapatıldı)

BAŞKAN – Tamamlayın sözlerinizi.

MEHMET MUŞ (İstanbul) – Suriyelilerin içerisinde uluslararası emperyalizmin taşeronluğuna soyunan PKK terör örgütüne methiyeler dizilmesine asla ve asla müsamahakâr olamayız, tahammül edemeyiz, bunun da böyle bilinmesini arzu ederiz. Zaten Türkiye Cumhuriyeti devletini çeteler iyi tanır. Nereden tanırlar bilir misiniz? Kafalarına çekiçle vurduğu için iyi tanırlar. Bir tek bir yapı daha var orada, o da PKK/PYD’nin oluşturduğu bölgedir; o da bu tadı tadacak, onlar da alacaklar karşılıklarını. (AK PARTİ sıralarından alkışlar)

BAŞKAN – Teşekkür ediyorum.

MERAL DANIŞ BEŞTAŞ (Siirt) – Sayın Başkan…

BAŞKAN – Arkadaşlar müsaade eder misiniz…

MERAL DANIŞ BEŞTAŞ (Siirt) – Kısa söyleyeceğim.

BAŞKAN – Sayın Grup Başkan Vekilleri, aranızda da bu konuda bir anlaşma ve uyum yok, eğer böyle giderse zaten bu anlayışı suistimal eder hâle geliyoruz, ben bundan sonra nöbet tuttuğumda vermeyeceğim bu sözü. Bundan milletvekilleri de rahatsız.

Son kez Sayın Beştaş, buyurun.

29.- Siirt Milletvekili Meral Danış Beştaş’ın, İstanbul Milletvekili Mehmet Muş’un açıklamasındaki bazı ifadelerine ilişkin açıklaması

MERAL DANIŞ BEŞTAŞ (Siirt) – Sayın Başkan, ben konuşmamda dedim ki Birleşmiş Milletlere üye bir ülkenin vatandaşlarıyız. Birleşmiş Milletlerin raporlarını okudular mı acaba? O anlatılanın tam aksinin bu raporlarda geçtiği, ispatlandığı ve Türkiye’nin soruşturulacağı ilan edildi. Ben somut konuştum.

BAŞKAN – Sayın Beştaş, bunların hepsi konuşuldu ama ya!

MERAL DANIŞ BEŞTAŞ (Siirt) – Ve Amerika Irak’ı işgal ettiğinde “Ben oraya demokrasi götürüyorum.” diyordu. Bu demokrasi götürüyorum iddialarının nasıl olduğunu bütün dünya biliyor.

BAŞKAN – Teşekkür ediyorum.

MERAL DANIŞ BEŞTAŞ (Siirt) – Afrin’de insanlığa karşı suçlar işlendi, işlenmeye devam ediyor ve bu nedenle biz bunları kabul etmiyoruz.

ZEHRA TAŞKESENLİOĞLU BAN (Erzurum) – Afrin’de 19 tane köy PYD tarafından yakıldı. O zaman neredeydiniz?

BAŞKAN – Sayın Taşkesenlioğlu…

ZEHRA TAŞKESENLİOĞLU BAN (Erzurum) – O zaman niye ses çıkarmadınız?

BAŞKAN – Zehra Hanım…

MERAL DANIŞ BEŞTAŞ (Siirt) – Sizi ciddiye almıyorum.

MİHRİMAH BELMA SATIR (İstanbul) – Biz de sizi ciddiye almıyoruz. Ne ayıp bir şey ya bir milletvekillini ciddiye almamak.

LÜTFÜ TÜRKKAN (Kocaeli) – Sayın Başkan…

MERAL DANIŞ BEŞTAŞ (Siirt) – Öyle bağırırsa ciddiye almam.

BAŞKAN – Arkadaşlar, bakın, maskeyi normalde takmamızın sebebi hem etrafa şey yapmamak için ama özellikle bağırırken hepimiz maskeyi çıkartıyoruz. Yani tam tersini yapmanız gerekiyor arkadaşlar.

Buyurun Sayın Türkkan.

30.- Kocaeli Milletvekili Lütfü Türkkan’ın, Şanlıurfa Milletvekili Mehmet Kasım Gülpınar’ın (3/1324) esas numaralı Cumhurbaşkanlığı Tezkeresi üzerinde şahsı adına yaptığı konuşmasındaki bazı ifadelerine ilişkin açıklaması

LÜTFÜ TÜRKKAN (Kocaeli) – Sayın Başkan, biraz evvel Adalet ve Kalkınma Partisi milletvekili arkadaşın konuşmasında bir konuya parmak basmak istiyorum: “Türk” kelimesinden rahatsız olan bir grubun temsilcisi olarak dinledim. “Bizi bağlayan din kardeşliğimiz, Türk kardeşliği değildir.” diye bir ifadede bulundu. Ben beyefendinin babasını tanırım. Uygur Lideri İsa Yusuf Efendi 1988 senesinde İstanbul’a geldiği zaman onu karşılayanlar arasında rahmetli babası ve Sayın Abdülkadir Aksu da vardı. Siz evrilmişsiniz, siz artık “Türk” demekten korkar hâle gelmişsiniz. (AK PARTİ sıralarından gürültüler)

Biraz evvel, Sayın Fikri Işık’ın her kelimesinde “Türkiye halkı” demekte ısrar etmesi gibi “Türk halkı” diyemedi. (AK PARTİ sıralarından “Yazıklar olsun!” sesleri, gürültüler) Bu milletin ismi Türk halkıdır, “Türkiye halkı” söylemi PKK söylemidir.

Teşekkür ederim.

BAŞKAN – Arkadaşlar müsaade edin. Değerli milletvekilleri…(AK PARTİ sıralarından “Yazıklar olsun!” sesleri, gürültüler)

MEHMET KASIM GÜLPINAR (Şanlıurfa) – Sayın Başkan…

BAŞKAN – Evet, Sayın Gülpınar buyurun. Kürsüden size söz vereceğim, sataşmadan.

VII.- SATAŞMALARA İLİŞKİN KONUŞMALAR (Devam)

3.- Şanlıurfa Milletvekili Mehmet Kasım Gülpınar’ın, Kocaeli Milletvekili Lütfü Türkkan’ın açıklaması sırasında şahsına sataşması nedeniyle konuşması

MEHMET KASIM GÜLPINAR (Şanlıurfa) – Sayın Başkanım, gerçekten hayretler içindeyim. Yani, şu en basit…

MEHMET RUŞTU TİRYAKİ (Batman) – Dehşete düştünüz değil mi?

MEHMET KASIM GÜLPINAR (Devamla) – Dehşete düşmedim, dehşete düşmedim ama düşüreceksiniz, az kaldı.

En normal konuşmayı yaptığıma inanıyorum şurada bütün hatiplerin içinde, hiçbir şekilde sataşmaya mahal verilmeyecek ibareler kullandığıma inanıyorum ama olayı öyle bir yere getirdiniz ki gerçekten dehşete düştüm. İşte şimdi dehşete düşülür, düşülür, hakikaten düşülür. Ya, Lütfü Bey, bunu nereden çıkardınız Allah aşkına ya?

LÜTFÜ TÜRKKAN (Kocaeli) – Siz kendiniz ifade ettiniz.

İLHAMİ ÖZCAN AYGUN (Tekirdağ) – Siz söylediniz.

MEHMET KASIM GÜLPINAR (Devamla) – Türk demekten… Ne dedim ben? Ne dedim, anladınız mı benim ne dediğimi? Bakın hatip ne dedi? (Gürültüler) Bir dakika ya, bir dakika beyefendi, hatip ne dedi? Siz niye itiraz ediyorsunuz? Bakın, onlar söylüyor, siz niye itiraz ediyorsunuz?

Lütfü Bey…

LÜTFÜ TÜRKKAN(Kocaeli) – Dinliyorum.

MEHMET KASIM GÜLPINAR (Devamla) - Sayın Grup Başkan Vekili, diyorsunuz ki “Kan kardeşliği mi, din kardeşliği mi?” Evet, kan kardeşliği. Kan kardeşliği ne demek? Bir anadan bir babadan olan kardeşlikten bahsediyorum ben.

LÜTFÜ TÜRKKAN(Kocaeli) – Kan kardeşliğinden bahsetmedim, Türk kardeşliğinden bahsettim.

MEHMET KASIM GÜLPINAR (Devamla) – Ben diyorum ki din kardeşliği kan kardeşliğinin de ötesinde. Buradan nasıl vardınız o sonuca, Türk meselesine getirdiniz, ben gerçekten anlamakta… (AK PARTİ sıralarından alkışlar)

Bakın, hepinizin burada aslında benim yanımda durmanız gerekirken sizi gerçekten hayretle karşıladım. Yani, hepimiz Türkiye Cumhuriyeti’nin vatandaşıyız ama ben, evet, Kürt kökenli olabilirim, Kürt olabilirim fakat biz bu ülkenin vatandaşıyız. Bakın, yerim burası benim, yerim burası, babamın yeri de burasıydı. Biz hiçbir zaman bu anlayıştan vazgeçmedik. Biz bu ülke için varız. Türk’üyle, Kürt’üyle, Arap’ıyla, Zaza’sıyla, Çerkez’iyle biz bu ülke için birlikteyiz; birlikten kuvvet doğar. (AK PARTİ sıralarından alkışlar)

Bizim başka bir şey düşünmemiz mümkün değil. Lütfen böyle bir düşünceye bir daha kapılmayın, beni de bu şekilde itham etmeye kalkmayın. Bu Mecliste belki de en son itham edeceğiniz insanlardan biri benim. ( AK PARTİ sıralarından alkışlar)

BAŞKAN – Evet, teşekkür ettim.

VI.- BAŞKANLIĞIN GENEL KURULA SUNUŞLARI (Devam)

A) Tezkereler (Devam)

1.- Cumhurbaşkanlığının, Türkiye'nin Milli Güvenliğine Yönelik Ayrılıkçı Hareketler, Terör Tehdidi ve Her Türlü Güvenlik Riskine Karşı Uluslararası Hukuk Çerçevesinde Gerekli Her Türlü Tedbiri Almak, Irak ve Suriye'deki Tüm Terör Örgütlerinden Ülkemize Bundan Sonra da Yönelebilecek Saldırıları Bertaraf Etmek ve Kitlesel Göç Gibi Diğer Muhtemel Risklere Karşı Milli Güvenliğimizin İdame Ettirilmesini Sağlamak, Türkiye'nin Güney Kara Sınırlarına Mücavir Bölgelerde Yaşanan ve Hiçbir Meşruiyeti Olmayan Tek Taraflı Bölücü Girişimler ve Bunlarla İlgili Olabilecek Gelişmeler İstikametinde Türkiye'nin Menfaatlerini Etkili Bir Şekilde Korumak ve Kollamak, Gelişmelerin Seyrine Göre İleride Telafisi Güç Bir Durumla Karşılaşmamak İçin Süratli ve Dinamik Bir Politika İzlenmesine Yardımcı Olmak Üzere Hudut, Şümul, Miktar ve Zamanı Cumhurbaşkanınca Takdir ve Tayin Olunacak Şekilde, Türk Silahlı Kuvvetlerinin Gerektiği Takdirde Sınır Ötesi Harekat ve Müdahalede Bulunmak Üzere Yabancı Ülkelere Gönderilmesi ve Aynı Amaçlara Matuf Olmak Üzere Yabancı Silahlı Kuvvetlerin Türkiye'de Bulunması, Bu Kuvvetlerin Cumhurbaşkanının Belirleyeceği Esaslara Göre Kullanılması ile Risk ve Tehditlerin Giderilebilmesi İçin Her Türlü Tedbirin Alınması ve Bunlara İmkan Sağlayacak Düzenlemelerin Cumhurbaşkanı Tarafından Belirlenecek Esaslara Göre Yapılması İçin 02.10.2014 Tarihli ve 1071 Sayılı Türkiye Büyük Millet Meclisi Kararı ile Verilen ve Son Olarak 08.10.2019 Tarihli ve 1231 Sayılı Türkiye Büyük Millet Meclisi Kararı ile 30.10.2020 Tarihine Kadar Uzatılan İzin Süresinin Anayasa'nın 92'nci Maddesi Uyarınca 30.10.2020 Tarihinden İtibaren Bir Yıl Uzatılmasına Dair Cumhurbaşkanlığı Tezkeresi (3/1324) (Devam)

BAŞKAN – Tezkereyi oylarınıza sunuyorum: Kabul edenler... Etmeyenler... Kabul edilmiştir…

Birleşime on dakika ara veriyorum.

Kapanma Saati:17.39

İKİNCİ OTURUM

Açılma Saati: 17.51

BAŞKAN: Başkan Vekili Süreyya Sadi BİLGİÇ

KÂTİP ÜYELER: Şeyhmus DİNÇEL (Mardin), Enez KAPLAN (Tekirdağ)

-----0-----

BAŞKAN – Sayın milletvekilleri, Türkiye Büyük Millet Meclisinin 3’üncü Birleşiminin İkinci Oturumunu açıyorum.

İYİ PARTİ Grubunun İç Tüzük’ün 19’uncu maddesine göre verilmiş bir önerisi vardır, okutup işleme alacağım ve oylarınıza sunacağım.

VIII.- ÖNERİLER

A) Siyasi Parti Grubu Önerileri

1.- İYİ PARTİ Grubunun, Samsun Milletvekili Bedri Yaşar ve 21 milletvekili tarafından, Samsun'un Çarşamba, Terme ve Salıpazarı ilçelerinde ve Giresun'un Dereli, Yağlıdere ve Doğankent ilçelerinde meydana gelen sel felaketlerinden kaynaklı hasarın tespiti, mağduriyetlerin giderilmesi ve selin felakete dönüşmesindeki ihmallerin ve oluşan hasarın sorumlularının tespit edilmesi amacıyla Türkiye Büyük Millet Meclisi Başkanlığına verilmiş olan Meclis araştırması önergesinin ön görüşmelerinin, Genel Kurulun 7 Ekim 2020 Çarşamba günkü birleşiminde yapılmasına ilişkin önerisi

7/10/2020

Türkiye Büyük Millet Meclisi Başkanlığına

Danışma Kurulu 7/10/2020 Çarşamba günü (bugün) toplanamadığından, grubumuzun aşağıdaki önerisinin İç Tüzük’ün 19’uncu maddesi gereğince Genel Kurulun onayına sunulmasını saygılarımla arz ederim.

                                                                                       Lütfü Türkkan

                                                                                            Kocaeli

                                                                                   Grup Başkan Vekili

Öneri:

Samsun Milletvekili Bedri Yaşar ve 21 milletvekili tarafından Samsun’un Çarşamba, Terme ve Salıpazarı ilçelerinde ve Giresun’un Dereli, Yağlıdere ve Doğankent ilçelerinde meydana gelen sel felaketlerinden kaynaklı hasarın tespiti, mağduriyetlerin giderilmesi ve selin felakete dönüşmesindeki ihmallerin ve oluşan hasarın sorumlularının tespit edilmesi amacıyla 1/10/2020 tarihinde Türkiye Büyük Millet Meclisi Başkanlığına verilmiş olan Meclis araştırması önergesinin diğer önergelerin önüne alınarak görüşmelerin 7/10/2020 Çarşamba günkü birleşimde yapılması önerilmiştir.

BAŞKAN – Önerinin gerekçesini açıklamak üzere İYİ PARTİ Grubu adına Sayın Bedri Yaşar.

Buyurun. (İYİ PARTİ sıralarından alkışlar)

İYİ PARTİ GRUBU ADINA BEDRİ YAŞAR (Samsun) – Sayın Başkan, değerli milletvekilleri; yüce heyetinizi saygıyla selamlıyorum.

Şehadetinin seneidevriyesinde Mustafa Pehlivanoğlu’nu rahmet ve minnetle anıyorum. Ruhu şad, mekânı cennet olsun.

Değerli milletvekilleri, Samsun’un Çarşamba, Terme ve Salıpazarı ilçelerinde 21 Ağustos 2020 tarihinde gece etkili olan şiddetli yağış sele dönüşerek su taşkınlarına, heyelanlara ve göçüklere neden olmuştur. Geçen yıl 2 vatandaşımızın hayatını kaybetmiş olduğu aynı ilçelerimizde bu yıl yaşanan sel felaketinde de çok şükür bir can kaybı olmamış fakat büyük miktarda hasarlar meydana gelmiştir. Aynı şekilde, Giresun’da 22 Ağustos 2020 tarihinde akşam saatlerinde meydana gelen sel felaketi başta Dereli, Yağlıdere, Doğankent olmak üzere Giresun’un bazı ilçelerinde tam bir yıkıma, can ve mal kayıplarına neden olmuştur. Şiddetli yağmur ve sel heyelanlara yol açmıştır, dereler taşmış, köprüler yıkılmış, yollar kapanmıştır. Aksu Deresi’nin taşmasıyla birlikte cadde ve sokaklar dere yatağına dönüşmüştür. Ev ve iş yerlerini su basmış, araçlar sele kapılmış, iş yerlerinde, evlerde su baskınları meydana gelmiştir. Ülke ve millet olarak hepimizi derinden üzen Giresun’daki bu sel felaketi sırasında, ne yazık ki 5 jandarma eri olmak üzere 11 vatandaşımızı kaybettik. Bölgede hâlen kaybolan vatandaşlarımızın aramaları devam etmektedir.

Değerli milletvekilleri, Karadeniz Bölgesi hepinizin bildiği gibi sel ve heyelan bölgesidir. Bu illerimizde hemen hemen her yıl benzer felaketleri yaşıyoruz yani ne zaman yağmur yağsa her zaman yüreğimiz ağzımıza geliyor “Acaba, yine Karadeniz’de ne oldu?” Her seferinde de sarı çizmeli devlet görevlileri gidiyor “Merak etmeyin, yaralar sarılacak, devlet bunların altında kalmaz, gereği neyse yapılır.” Hâlbuki bakın, bu araştırma önergesini vermemizin sebebi şu: Ortada yağmur mağmur yokken gelin, bu konuyla ilgili bir araştırma yapalım. Dere yataklarında ne kadar binamız varsa bunların tespitlerini yapalım. Aynı şekilde, şehirlerin kuruluşu çok eski olduğu için özellikle şehir içlerindeki köprülerin gabarileri düşük. Ne oluyor? Herhangi bir feyezan olduğu zaman köprünün altına takılan ağaç ve odun parçaları veya gelen büyük taşlar köprüyü kapatmakta, köprünün üzerinden gelen sel de yön değiştirerek maalesef şehri, çarşıyı, pazarı tanınmaz hâle getirmektedir. Yani bunu bugünden yapmak mümkün. Bu tespitleri bugünden yaptığımız takdirde, inanın, bunların maliyetleri tahminlerinizin çok altında olacaktır. Biz bu kürsüden diyoruz ki: Gelin, özellikle Karadeniz’de bu tespitlerimizi yapalım, bunlara göre de gereği neyse bunu da Parlamento olarak hep beraber yapalım.

Bununla ilgili size birkaç resim göstermek istiyorum. Belki o bölgeyi de hepiniz gezmişsinizdir, görmüşsünüzdür. Sayın Başkanım, çoğunluk az olduğu için sizden başlayarak göstermek istiyorum. Bakın, bu, Dereli’de yüksekliği 3 metre olan bir dükkân. Bakın, araçlardan da görüyorsunuz. Tümüyle yanlış yapılaşmanın yani bir köprünün önüne gelen kayanın, ağacın suyun önünü kesmesiyle, suyun yön değiştirmesiyle cadde tümüyle suların altında kaldı. Bu işler saniyeler içerisinde oluyor yani geldiği anda hiçbir şekilde bununla ilgili mücadele etme şansınız olmuyor. Yine, aynı şekilde, bakın, selden yaklaşık yarım saat sonra Dereli’nin en bilinen caddelerinden birinin görüntüsü işte bu yani 3,5-4 metre feyezan tümüyle çarşıyı doldurmuş durumda.

En acı tarafı ne biliyor musunuz? Bakın, bunu da görebiliyor musunuz bilmiyorum. Bu daha yeni yapıldı, Doğankent’teki yol. Bölgenin milletvekili sayın vekilimiz biliyordur. Bakın, bunun altında bir menfez var. Ne oldu biliyor musunuz? Bu menfezin altında kum ocaklar var. Kum ocaklarından alınan malzemelerle beraber ne oldu? Menfezin altı boşaldı. Menfezin altı boşalınca ne oldu? Bunun üzerinde, gördüğünüz gibi, yaklaşık 20 metreye yakın toprak var. Menfez kırılınca yol göçtü, o an oradan geçen jandarma timimiz, beş askerimiz ve aynı şekilde operatörümüz, değerli arkadaşlar, sele gitti, şehit oldu. Yani bunlar önlenebilir, bunlar önüne geçilebilir işler. Bunların altından bu ülke kalkabilir. Yapacağımız tek bir şey var, bugünden bölgede bu tür gabarileri düşük olan köprüleri tespit edip bunları yükseltmek.

(Mikrofon otomatik cihaz tarafından kapatıldı)

BEDRİ YAŞAR (Devamla) – Toparlıyorum Başkanım.

BAŞKAN – Tamamlayın.

BEDRİ YAŞAR (Devamla) – Bakın, hepiniz de, Türkiye’nin farklı yerlerinde de vardır, özellikle Karadeniz’de Osmanlı döneminde yapılan köprülere baktığınız zaman sizler de görürsünüz ki böyle yüksek, hilal şeklinde. Herhangi bir selde melde yağış alttan gider, köprüye de çok fazla bir şey olmaz ama bizim köprülerimiz ve menfezlerimiz dikdörtgen kesitli köprüler ve menfezler, zaman zaman şehir içerisindeki asfaltlamalarla beraber yol yükselince otomatikman bu tıkanmalara sebep oluyor. Tabii, bu binaların da bir an önce tespit edilerek gereğinin yapılması lazım.

Dereli’de de tabii, bu felaket meydana geldikten sonra asıl ikinci mesele başlıyor, oradaki mağduriyetlerin giderilmesi, yeni binaların yapılması, kamulaştırmadır, borçların ertelenmesidir; vergi borçları, sigorta borçları, elektrik borçları… Bunun yanı sıra daha yeni yeni iş yerlerini açıp “Bismillah.” deyip on gün sonra sel felaketine maruz kalıp mağdur olan vatandaşlarımızı orada gördük. Dolayısıyla, bu sel sonrasını yaşamak yerine selden önce bu tür tedbirleri almamız mümkün, mühendislik olarak bu sorunları çözmemiz mümkün.

Ben diyorum ki: Gelin, bu toplumsal bir olay…

(Mikrofon otomatik cihaz tarafından kapatıldı)

BEDRİ YAŞAR (Devamla) – Bitiriyorum Başkanım.

BAŞKAN – Son cümlenizi alalım.

BEDRİ YAŞAR (Devamla) – Teşekkür ediyorum Başkanım.

…ama Karadeniz’de her ilkbaharda bunları yaşıyoruz. Komisyon kurulsun, bu tür tespitler yapılsın, bugünden itibaren yıkılması lazım gelen binalar neyse bunları yıkalım, gerekli tedbirleri alalım. Özellikle bu son dönemde felaket bölgesinde bazı memnuniyetsizlikler var, devlet bir şeyler yapmaya çalışıyor ama ümit ediyorum ki bu yaralar da bir an önce sarılırsa anlamlı olur diye düşünüyorum. Ben, ümit ediyorum ki bu önemli bir mesele, her seferinde karşılaşıyoruz, sel felaketlerinden sonra sarı çizmelerle oraya gitmek yerine bugünden tedbiri alıp bu işin üstesinden gelelim diyor, hepinizin desteklerini bekliyor, saygılar sunuyorum.

Başkanım, teşekkür ederim. (İYİ PARTİ sıralarından alkışlar)

BAŞKAN – Halkların Demokratik Partisi Grubu adına Sayın Ali Kenanoğlu, buyurun. (HDP sıralarından alkışlar)

HDP GRUBU ADINA ALİ KENANOĞLU (İstanbul) – Sayın Başkan, değerli milletvekilleri; Genel Kurulu saygıyla selamlıyorum.

Samsun’un Çarşamba, Terme ve Salıpazarı ilçeleri ile Giresun’un Dereli, Yağlıdere, Doğankent ilçelerinde 21 ve 22 Ağustosta meydana gelen ve çok büyük bir yıkıma dönüşen, 15 vatandaşımızın da yaşamını yitirdiği bu sel felaketi üzerine verilen önergeyle ilgili olarak partimiz adına söz almış bulunuyorum.

Sel felaketlerine “doğal afet” denilerek geçilemeyeceğini yaşadıklarımız bize her gün bir kez daha hatırlatıyor, bir kez daha ispatlıyor bunları. Biz biliyoruz ki doğa rahat bırakılsaydı, dengesi bozulmasaydı bu felaketler yaşanmayacaktı. Vadi planlaması yapılmadan, etki değerlendirmeleri yapılmadan inşa edilen HES’lerin sonucu bu felaketler oluşmaktadır. Derelerin kenarlarına kurulan taş ocakları bu felaketlere yol açmaktadır. Doğanın dengesinin bozulması sonucu yağış oranlarının değişimi bütün çevre bilimcilerince de ifade edilmektedir. Vadilerde kurulan HES’ler ve taş ocakları iklim değişikliğine de neden olmaktadır. Daha önceleri dört mevsimi dolu dolu yaşayan bir bölgeydi Karadeniz. Ben de Orta Karadenizli birisiyim. Şimdi Karadeniz’de sadece iki tane mevsim var, bir yaz mevsimi, bir de kış mevsimi var.

Doğu Karadeniz Bölgesi’yle ilgili yapılan bir araştırmaya göre, doksan yıl içerisindeki bilançoda 60 büyük sel felaketinin yaşandığı, bu felaketlerde hayatlarını kaybeden vatandaşlarımızın sayısının da 650’ye yakın olduğu… Ki buna son rakamlar dâhil değildir. En fazla sel felaketi Rize’de yaşanıyor, en fazla can kaybı da Trabzon’da meydana geliyor.

Bu araştırmada dikkat çeken başka bir boyut var arkadaşlar, bu da 1929’dan itibaren 2000’li yıllara kadar yapılan bir araştırma: Yetmiş yılda 20 büyük sel felaketi meydana geliyor, yirmi yılda ise 40 büyük sel felaketi. Yani son yirmi yılda 40 sel felaketi var ama daha önceki yetmiş yılda 20 felaket var. Dolayısıyla son yirmi yılda yaşanılan süreçteki doğanın dengesini bozacak işlerin, çalışmaların, bu HES projelerinin, doğa talanının, bütün bunların bu felaketleri ne kadar kat kat arttırdığını da başka bir ispatı olarak gözüküyor.

Bölgede 38 adet HES bulunuyor ve 7 tanesinin de yapımına devam ediliyor. Bu anlamıyla bu sel felaketlerinin nelere mal olduğunu ve nelerden kaynaklı olduğunu iyi anlamak gerekiyor. Giresun’daki felaketin nedenlerine baktığımız zaman, HES ve baraj projeleri için ağaçların kesilerek bölgenin heyelana açık hâle getirilmesi, derenin akış rejiminin bozularak sel riskinin artırılması, yeşil alanlarda ve dere yataklarında imar affı yoluyla kaçak yapılaşmaya izin verilmesi, yerleşim yerlerinin afetlere karşı savunmasız bırakılması bunların arasında yer alıyor.

BAŞKAN – Tamamlayın sözlerinizi.

(Mikrofon otomatik cihaz tarafından kapatıldı)

ALİ KENANOĞLU (Devamla) – Peki, şimdi, yapılması gereken nedir? Yapılması gereken, toplum yararı ve sosyal devlet anlayışıyla, bilim insanlarının, meslek odalarının, akademik kuruluşların ve tüm ilgili kesimlerin koordinasyonu ve iş birliği sağlanarak bölgede oluşan tahribatlar tespit edilmeli, yurttaşların uğradığı zararlar tespit edilmeli. Çevre karşıtı yatırım ve plan kararlarının ivedilikle durdurulması, aslî sorumluluklarını yerine getirmeyerek bu felakete sebep olan sorumluların bağımsız yargıya ve topluma hesap vermeleri için gereken adımların atılması gerekiyor. Felaketin nedeni, dere yataklarının işgalidir, HES inşaatlarıdır, imar rantlarıdır.

Karadeniz’i rahat bırakın, Karadeniz’in doğasından, deresinden, yaylalarımızdan elinizi çekin, halklarımızın yaşam alanlarını tahrip ederek yaşanmaz kılmaktan vazgeçin. Dolayısıyla buradaki tahribatın araştırılması için de bu konuda gerekli desteğin verilmesi gerektiğini söylüyoruz.

Teşekkür ediyorum. (HDP ve CHP sıralarından alkışlar)

BAŞKAN – Cumhuriyet Halk Partisi Grubu adına Sayın Kemal Zeybek buyurun. (CHP sıralarından alkışlar)

CHP GRUBU ADINA KEMAL ZEYBEK (Samsun) – Sayın Başkan, değerli milletvekilleri; bugün İYİ PARTİ’nin Samsun ve Karadeniz’deki sel felaketleri hakkında vermiş olduğu grup önerisini görüşüyoruz.

Samsun ve Karadeniz’deki sel felaketleri kader değildir, kader olmaktan çıkarılmalıdır. Ne yazıktır ki 2012 yılında Samsun merkezdeki Mert ırmağı üzerindeki TOKİ evlerindeki sel baskınında 4’ü çocuk olmak üzere 9 insanın ölümü bir felaketin, önlem alınmayan bir doğa felaketinin kendisidir.

Diğer tarafta, özellikle son beş yıldır Samsun’un Terme, Çarşamba, Ayvacık, Salıpazarı ilçelerindeki sel felaketlerinde can kayıplarının yanında büyük ekonomik kayıplar da söz konusudur. Özellikle o bölgede yaz aylarında, ağustos ayında yani mevsim geçişlerindeki bu doğal afetler mutlaka mevcut ekonomik koşullarla durdurulmalıdır. Yıllardır söylüyoruz, her sel felaketinde bu bölgede, Terme’de, Çarşamba’da drenaj kanallarının yapılması, tensip bentlerinin yapılması, sel felaketlerine önlem alınması, bunların hepsi sel olduğu zaman konuşuluyor. Gidenlerin ardından olay yerine gelen Hükûmet yetkililerinin “Geçmiş olsun, başınız sağ olsun.” mesajları, bitti! Başka sel felaketlerinde de aynı şeyler. Bunlar kader değil.

Bakın, eskiden “Çarşamba’yı sel aldı.” türküsü vardı, orada Hasan Uğurlu Barajı’nın, Suat Uğurlu Barajı’nın, Çakmak Barajı’nın yapılmasıyla Yeşilırmak’ta “Çarşamba’yı sel alır.” sözü söylenmiyor artık. Demek ki önlem aldığımız zaman bunlar olabiliyor. Çarşamba, Terme, Ayvacık, Salıpazarı, Tekkeköy bölgelerinde tensip bentleri, drenaj kanalları alabildiğince iyileştirildiği zaman bu sel felaketleri kader olmaktan çıkarılacaktır.

Diğer taraftan, tabii, bu sene Giresun’da da büyük sel felaketi oldu. Burada da aynısı. Doğanın vermiş olduğu etki kader değildir. Siz dere yataklarını daraltırsanız, önlem almazsanız, rant sağlarsanız… Özellikle Doğankent ve Tirebolu arasındaki yolun çökmesiyle 5 askerimizin, 1 operatörün şehit olması kader değildir. Bu, şu andaki mevcut siyasal yönetimin anlayışıyla yapılmıştır, izin verilmiştir, dere yatakları oyulmuştur, oraya köprü yerine menfezler yapılmıştır, dere yatakları daraltılmıştır ve bu, felaketin olmasını sağlamıştır.

(Mikrofon otomatik cihaz tarafından kapatıldı)

KEMAL ZEYBEK (Devamla) – Sayın Başkanım, bir dakika daha.

BAŞKAN – Sözlerinizi tamamlayın Sayın Zeybek.

KEMAL ZEYBEK (Devamla) – Bir felaket daha var Samsun’da değerli hemşerilerim. KÖYTÜR diye bir şirket var. Bu şirketin kesimhanesinde 500 insan çalışmakta. 2 bin, 3 bin insanın çalıştığı -diğer etkenlerle beraber- 130 tane tavuk çiftliği mevcuttur. 8-10 bin insan bu çiftliklerden, bu tavukçuluktan gelir sağlamaktadır. Son anda KÖYTÜR’ün iflas kararının verilmesi, özellikle pandemi sürecinde böyle bir kararın verilmesi, Hükûmet yetkililerinin, Samsun’daki siyasi parti temsilcilerinin buna önlem almaması, KÖYTÜR temsilcilerine destek verilmemesi anlaşılır bir durum değildir. Ben buradan, Türkiye Büyük Millet Meclisinden Samsun halkına sesleniyorum: Mutlaka buna sahip çıkmak zorundayız, KÖYTÜR kurtarılmalıdır. Yeniden istihdam sağlayan, üreten duruma getirilmelidir diyorum, saygılar sunuyorum. (CHP ve İYİ PARTİ sıralarından alkışlar)

BAŞKAN – Adalet ve Kalkınma Partisi Grubu adına Sayın Cemal Öztürk.

Buyurun. (AK PARTİ sıralarından alkışlar)

AK PARTİ GRUBU ADINA CEMAL ÖZTÜRK (Giresun) – Sayın Başkan, değerli milletvekilleri; İYİ PARTİ Türkiye Büyük Millet Meclisi Grubunun Samsun ve Giresun illerinde 21-22 Ağustos tarihlerinde meydana gelen sel felaketi üzerine Meclis Araştırması amacıyla verdiği önerge üzerinde AK PARTİ Grubu adına söz aldım. Genel Kurulu, sizleri saygıyla selamlarım.

22 Ağustos 2020 tarihinde aşırı yağışlardan dolayı Giresun ilimizin; Merkez, Çanakçı, Espiye, Doğankent, Dereli, Tirebolu, Güce, Görele ve Yağlıdere ilçelerinde büyük bir sel felaketi meydana gelmiştir. “Sel felaketi” diyoruz, “felaket” diyoruz çünkü hadiseyi ancak bu şekilde ifade edebiliyorum. Ben o akşam bu felaketin içinde bulunan bir kardeşinizim. İlk saatten itibaren olayı yaşadım. Bir yılda düşmesi gereken yağmurun birkaç saat içinde bir beldeye, bir bölgeye düştüğünü hayal edelim. Dereli, Doğankent, Güce ilçelerimiz bunu yaşadı. Sizler televizyon başında bunu seyrettiniz; biraz önce önerge sahibi arkadaşımız da fotoğraflarını gösterdi. Gerçekten ilk saatten itibaren, ilk dakikadan itibaren devletimizin bütün kurumlarını haberdar ettik; ben hemen Sayın Valiyi ve ardından da İçişleri Bakanımızı arayarak olayın vahametini kendilerine ifade ettim. Burada kendisine çok teşekkür etmek istiyorum çünkü İçişleri Bakanımız hemen olaya müdahil oldu; Bakan Yardımcısını, AFAD Başkanını önden gönderdi, ardından da gece yarısı Giresun’a gelerek bizzat tam on beş gün gece ve gündüz orada çalışmaları yönetti.

Tabii, bu felakette çok sayıda iş yerinde, evde maddi hasar meydana geldi ama maalesef 5’i askerimiz olmak üzere 11 vatandaşımız hayatını kaybetti; 4 vatandaşımız da hâlen bulunamadı, aranıyor.

Değerli milletvekilleri, tabii, bu olayın vahameti, büyüklüğü karşısında can kaybının bu kadar olması teselli değildir elbette, bir kişi de olsa kayıp kayıptır ama olayın ilk anından itibaren devletimizin gücünü, kudretini yanımızda hissettik. Onun için, Giresun Milletvekili olarak Giresunlular adına, milletimiz adına başta Cumhurbaşkanımıza, Cumhurbaşkanı Yardımcımıza, İçişleri Bakanımıza, Tarım ve Orman Bakanımıza, Çevre ve Şehircilik Bakanımıza, Ulaştırma ve Altyapı Bakanımıza ve onların nezdinde, devletimizin bütün kurum ve kuruluşlarına, AFAD’a, Karayollarına, Devlet Su İşlerine, Orman teşkilatına, hülasa, bütün kurumlarımıza müteşekkirim.

(Mikrofon otomatik cihaz tarafından kapatıldı)

BAŞKAN – Tamamlayın sözlerinizi lütfen.

CEMAL ÖZTÜRK (Devamla) – Devletin gücünü orada gördük, gece demeden, gündüz demeden bizimle beraber yaraları sarmak için, bu afetin etkilerini asgariye indirmek için var gücüyle devletimiz yanımızda yer aldı; devletin büyüklüğü budur.

Evet, tedbirler alınmalıydı ama neticede bu bir afet. Karadeniz Bölgemiz Türkiye'nin ve belki de dünyanın en fazla yağış alan bölgelerinden biri. Her yıl Rize’de, Trabzon’da, Giresun’da, Ordu’da, Samsun’da bu felaketlerle karşılaşıyoruz, bu sene Giresun’u vurdu. Elbette alınacak tedbirler var “Bir musibet bin nasihatten hayırlıdır.” derler ama yaraları sarıyoruz; acılar paylaşıldıkça azalıyor, sevinçler paylaşıldıkça büyüyor.

(Mikrofon otomatik cihaz tarafından kapatıldı)

BAŞKAN – Sözlerinizi tamamlayın.

CEMAL ÖZTÜRK (Devamla) – Biz tekrar, o felaket dolayısıyla yanımızda yer alan bütün kurum ve kuruluşlara, yetkililere teşekkür ediyoruz.

Araştırma önergesi Meclisin takdirindedir, ben tabii ki grup olarak araştırma önergesine “hayır” oyu vereceğimizi ifade ediyorum ve beni dinlediğiniz için hepinize teşekkür ediyorum, saygılar sunuyorum. (AK PARTİ sıralarından alkışlar)

BAŞKAN – Teşekkür ederim.

İYİ PARTİ grup önerisini oylarınıza sunuyorum: Kabul edenler… Etmeyenler… Kabul edilmemiştir.

Halkların Demokratik Partisi Grubunun İç Tüzük’ün 19’uncu maddesine göre verilmiş bir önerisi vardır, okutup işleme alacağım ve oylarınıza sunacağım.

2.- HDP Grubunun, Van Milletvekili Murat Sarısaç ve arkadaşları tarafından, Van'da 2 kişinin helikopterden atılması olayının araştırılması amacıyla 7/10/2020 tarihinde Türkiye Büyük Millet Meclisine verilmiş olan Meclis araştırması önergesinin ön görüşmelerinin, Genel Kurulun 7 Ekim 2020 Çarşamba günkü birleşiminde yapılmasına ilişkin önerisi

7/10/2020

Türkiye Büyük Millet Meclisi Başkanlığına

Danışma Kurulu 7/10/2020 Çarşamba günü (bugün) toplanamadığından grubumuzun aşağıdaki önerisinin, İç Tüzük’ün 19’uncu maddesi gereğince Genel Kurulun onayına sunulmasını saygılarımla arz ederim.

                                                                                   Meral Danış Beştaş

                                                                                             Siirt

                                                                                   Grup Başkan Vekili

Öneri:

7 Ekim 2020 tarihinde, Van Milletvekili Murat Sarısaç ve arkadaşları tarafından verilen 9086 sıra numaralı “Van’da 2 kişinin helikopterden atılması olayının araştırılması amacıyla” Türkiye Büyük Millet Meclisine verilmiş olan Meclis Araştırması Önergesi’nin diğer önergelerin önüne alınarak görüşmelerinin 7/10/2020 Çarşamba günkü birleşimde yapılması önerilmiştir.

BAŞKAN – Önerinin gerekçesini açıklamak üzere Halkların Demokratik Partisi Grubu adına Sayın Murat Sarısaç, buyurun. (HDP sıralarından alkışlar)

HDP GRUBU ADINA MURAT SARISAÇ (Van) – Teşekkürler Sayın Başkan.

Sayın Başkan, değerli milletvekilleri; AKP iktidarına bakılırsa ülkede işkenceye sıfır tolerans politikası uygulanıyor. Demokrasi konusunda zaten mevcut demokrasiler aşılmış durumda, bir ileri demokrasiye geçilmiş. Öyle ileri ki insanların helikopterlerden atılarak öldürülmesi bile mümkün. Sadece seçim bölgem Van’da dört ay içinde 2 sivil, asker kurşunuyla katledildi, en az 5 kişi de yaralandı ama köhnemiş iktidarınız tek bir açıklama bile yapmadı. Çünkü bütün işkence vakaları ve katliamlar bu zalim iktidarın cezasızlık politikasının eseridir. Öyle ki Kürt düşmanlığı insanların helikopterlerden atılmasına kadar varmıştır. Tekrar ediyorum, AKP iktidarında tarlalarında çalışan yaşlı 2 Kürt işçisi helikopterden atıldı ama zulüm ve zorbalık öylesine sıradanlaştı ki ürpermek bir yana durup bir an bile düşünmeye gerek duyulmadı.

Sayın milletvekilleri, Van’da 11 Eylül 2020 tarihinde 55 yaşındaki Servet Turgut ve 50 yaşındaki Osman Şiban güvenlik güçleri tarafından kaçırılıp helikopterden atıldılar. Bu açıkça öldürmeye teşebbüstür. Köylüler de açıkça “Sizi tararız.” şeklinde tehdit edilmişlerdir. Turgut ve Şiban’dan ancak iki gün sonra haber alınabildi. İkisinin de ağır yaralı hâlde Van Bölge Eğitim ve Araştırma Hastanesinin yoğun bakım ünitesinde oldukları anlaşıldı. Şimdi, vicdan yoksunu ve Kürt düşmanı AKP’ye sesleniyorum. Bu gördüğünüz fotoğrafa iyi bakın, bu fotoğraf Servet Turgut’un ve Servet Turgut helikopterden atıldı, yirmi gün sonra da vefat etti. Yine, şu Kürt’ün de gözlerine iyi bakın, bu da Osman Şiban. O da helikopterden atıldı ve şu an hafızası yerinde değil. Çünkü bu sizin eseriniz. Ama bin yıl geçse de Kürtler ve demokrasi güçleri bu yapılan zulmü unutmayacak ve hukuk karşısında bu zalimliklerin hesabını mutlaka ama mutlaka soracaktır, bundan kimsenin şüphesi olmasın.

Sayın milletvekilleri, dehşete düşüp bu vahşeti soruşturmak, failleri yargı önüne çıkarmak da mümkündü ama iktidar sessiz kalarak, inkâr ederek suç ortaklığını tercih etmiştir. Oysaki görgü tanıkları, daha ilk günden helikopterden atıldıklarını belirtirken hastanenin epikriz raporuyla bu teyit edilmiştir. Raporlar Osman Şiban’ın yüksekten düşme şikâyetiyle acil servise getirildiğini kaydederken Şiban’ın helikopterden düşme sonrası acil servise getirildiği bilgisine yer verilmiştir. İşkence sonucunda Osman Şiban hâlâ hafıza kaybı yaşıyor. Servet Turgut ise yirmi gün yoğun bakımda kaldıktan sonra hayatını kaybetmiştir. İşkencenin ve hastane raporunun kamuoyuna yansımasından on gün sonra zorunlu olarak valilik bir açıklama yapmıştır çünkü raporun belgelediği işkenceyi örtbas etmesi gerekiyordu. Buna karşın Hükûmetten tek bir açıklama yok. Eskiden hiç olmazsa Hükûmet bir açıklama yapma gereği duyardı ama AKP iktidarında işkence o kadar sıradanlaştı ki konuyu gündemlerine alıp açıklama yapma gereği bile duymuyorlar. Üstüne üstlük soruşturma dosyası hakkında gizlilik ve yayın yasağı kararı veriliyor. Yetmiyor, işkenceyi belgeleyen Mezopotamya Ajansı ve Jin News muhabirleri gözaltına alınıyor, Servet Turgut’un taziyesi polisler tarafından basılıyor. Çünkü suçlusunuz, gerçeklerden korkuyorsunuz çünkü Kürt düşmanlığı öyle bir noktaya vardı ki Kürt’ün cenazesini gömme hakkına, yasını tutma hakkına, taziyesini kurma hakkına bile tahammül edemiyorsunuz.

Sayın milletvekilleri, bugün 90’lı yılların beyaz Toros’ları yok ama AKP’nin güpegündüz insan kaçıran siyah Ford Ranger’ları var. Çünkü AKP iktidarının, 90’lı yılların Türkiye’sinden tek farkı sadece bir araba modeli kadardır. Bu saatten sonra siyaseten tükenmiş AKP’nin tek derdi iktidarını uzatmaktır. Bunun için de insanları helikopterlerden atarak Kürt düşmanlığında seviye yükseltiyor. Kendi JİTEM’ini kurarak Arjantin’in cuntacılarını taklit etmektedir. (AK PARTİ sıralarından “Hadi oradan!” sesleri) Kürt’e yas tutmayı dahi yasaklayan bu karanlık zihniyet bilmeli ki bu topraklar insanlık onuruna saldırılan birçok işkenceyi gördü ama bu topraklar aynı zamanda tüm işkencelere, zulme karşı direnen başı dik bir halkın varlığını ve onur mücadelesini de gördü ve görmeye de devam edecek.

(Mikrofon otomatik cihaz tarafından kapatıldı)

BAŞKAN – Tamamlayın sözlerinizi.

MURAT SARISAÇ (Devamla) – Sayın milletvekilleri, Hükûmet duyarsızsa, saray sessizse işkenceyle mücadelede görev Meclise düşmektedir. Eğer tarihte bu utançla anılmak istemiyorsanız, cezasızlık rejiminden taraf değilseniz işkenceyle mücadelede birlikte hareket edelim.

Bu vesileyle, buradan ehli vicdan herkese sesleniyorum: Gelin, bir komisyon kuralım. Herkesin bu komisyonda yer alıp bu vahim olayı bir an önce açığa çıkarması için ehli vicdan insanların bir arada mücadele etmesi gerektiğini düşünüyoruz. Komisyon, işkenceyle mücadeleyi… Buyursun Van’dan başlasın, biz de bütün desteklerimizi sunalım.

Vicdan sahibi herkesi saygıyla selamlıyorum. (HDP sıralarından alkışlar)

MEHMET MUŞ (İstanbul) – Sayın Başkanım, 60’a göre bir söz talebim var.

BAŞKAN – Buyurun Sayın Muş.

ZÜLFÜ DEMİRBAĞ (Elâzığ) – Teröriste karşı vicdan olmaz!

MERAL DANIŞ BEŞTAŞ (Siirt) – Öyle mi?

MURAT SARISAÇ (Van) – IŞİD’den mi bahsediyorsun?

ZÜLFÜ DEMİRBAĞ (Elâzığ) – PKK’dan bahsediyorum.

MURAT SARISAÇ (Van) – Bak bak, bahsettiğim bu. Sizin “terörist” diye nitelendirdiğiniz Kürtler. İşte biz bu yüzden diyoruz: Siz Kürt düşmanısınız!

ZÜLFÜ DEMİRBAĞ (Elâzığ) – PKK düşmanıyız.

IV.- AÇIKLAMALAR (Devam)

31.- İstanbul Milletvekili Mehmet Muş’un, Van Milletvekili Murat Sarısaç’ın HDP grup önerisi üzerinde HDP Grubu adına yaptığı  konuşmasındaki bazı ifadelerine ilişkin açıklaması

MEHMET MUŞ (İstanbul) – Sayın Başkan, değerli milletvekilleri; Genel Kurulu saygıyla selamlıyorum.

Az önce Türkiye düşmanı HDP’nin temsilcisinin konuşmasında partimize atfen siyah Ranger’lar var 90’lara atıfla. Biz siyah Ranger falan tanımayız arkadaş.

HİŞYAR ÖZSOY (Diyarbakır) – Görmüyorsunuz, biz görüyoruz zaten, mesele o.

MEHMET MUŞ (İstanbul) – Biz hukuk içerisinde devleti yöneten bir iktidarız. İşkenceye hiçbir zaman tahammül edemeyiz, tahammül gösteremeyiz. Bahsettiğiniz olayla alakalı da hem adli soruşturma hem idari soruşturma açılmıştır.

MAHMUT TOĞRUL (Gaziantep) – Yetiyor mu? Helikopterden atılmasına cevabınız bu mu?

MEHMET MUŞ (İstanbul) – Vatandaşımıza kolluk faaliyetini yerine getiren güvenlik görevlisi eğer hukuk dışında muamele yapmışsa karşısında bizi bulur. Bunun böyle bilinmesini arzu ederim.

(Mikrofon otomatik cihaz tarafından kapatıldı)

BAŞKAN – Tamamlayın sözlerinizi.

MEHMET MUŞ (İstanbul) – Bu konuyla alakalı da görüşlerimizi birazdan grubumuz adına milletvekilimiz açıklayacak.

Teşekkür ediyorum.

BAŞKAN – Sayın Beştaş, buyurun.

OYA ERONAT (Diyarbakır) – Her şeye söz istiyor, biz de isteyelim artık. Biz de söz istiyoruz.

BAŞKAN – Sayın Eronat, size de söz veririm tabii. Size de verelim Sayın Eronat, memnuniyetle. Sizi mi kıracağım.

MERAL DANIŞ BEŞTAŞ (Siirt) – Sayın Eronat, istediğiniz kadar konuşun, bizim bir itirazımız yok. Zaten siz konuşmayı değil sataşmayı seçiyorsunuz.

OYA ERONAT (Diyarbakır) – Sana ne ya! Ben Başkanla konuşuyorum. Size ne, Allah Allah!

MERAL DANIŞ BEŞTAŞ (Siirt) – Ama siz bize atfen söylüyorsunuz. Ya, sizi zaten önemseyen yok ki!

OYA ERONAT (Diyarbakır) – Baş edemeyince böyle diyorsun.

BAŞKAN – Buyurun Sayın Beştaş.

32.- Siirt Milletvekili Meral Danış Beştaş’ın, İstanbul Milletvekili Mehmet Muş’un açıklamasındaki bazı ifadelerine ilişkin açıklaması

MERAL DANIŞ BEŞTAŞ (Siirt) – Sayın Başkan, Sayın Muş’un “Türkiye düşmanı HDP.” lafını aynen iade ediyorum.

MEHMET MUŞ (İstanbul) – Zorunuza mı gitti?

MERAL DANIŞ BEŞTAŞ (Siirt) – Türkiye düşmanı bir AKP var şu anda iktidarda. (HDP sıralarından alkışlar) 81 milyon yurttaşa şu anda düşmanlık yapıyor. Öyle “İşkence yapan bizi karşısında bulur.” falan lafını da gülümseyerek izledim çünkü işkence yapan, cinayet işleyen, hırsızlık yapan, yolsuzluk yapan herkesin arkasındadır AKP.

(Mikrofon otomatik cihaz tarafından kapatıldı)

BAŞKAN – Tamamlayın sözlerinizi.

MERAL DANIŞ BEŞTAŞ (Siirt) – İşkencecileri koruduğunuz için…

Sayın Başkan, lütfen sözlerimi kesmeyin, çok önemli bir şey, bize direkt bir ithamda bulundu.

ZÜLFÜ DEMİRBAĞ (Elâzığ) – Sen kendine bak, kendine.

MERAL DANIŞ BEŞTAŞ (Siirt) – Siz işkencecileri koruduğunuz için işkenceciler pervasızlaşıyor. Bu ülkede bir ilde 60 yaşında 2 sivil helikopterden atıldı. Dünyanın neresinde olsaydı İçişleri Bakanı koltuğunda bir saat oturamazdı. Ve on gün sonra adli tıp raporu çıktıktan sonra, helikopterden atılınca değil, adli tıp raporu çıktıktan sonra Valilik açıklama yaptı. Bu suç tipi cinayettir. Cinayettir ve cinayetin arkasında duran bir iktidar var.

BAŞKAN – Sayın Beştaş…

MERAL DANIŞ BEŞTAŞ (Siirt) – Hâlâ tutuklama yok.

BAŞKAN – Parti görüşünüzü Sayın Sarısaç zaten söyledi.

MERAL DANIŞ BEŞTAŞ (Siirt) – Sayın Başkan, hâlâ Servet Turgut meselesinde… Bu mesele bizim canımızı yakıyor. Oradan hep sataşan birisi diyor ki: “Teröriste karşı vicdan olmaz.” Ya, siz insanlıktan çıkmışsınız be!

ZÜLFÜ DEMİRBAĞ (Elâzığ) – Sen çıkmışsın!

MERAL DANIŞ BEŞTAŞ (Siirt) – Ben size, 60 yaşında diyorum.

(Mikrofon otomatik cihaz tarafından kapatıldı)

MERAL DANIŞ BEŞTAŞ (Siirt) – Torunu var diyorum. “Terörist” diye ezberlerini tekrar ediyorlar. Şunu söylüyorum: Hukuk içinde devleti yöneten bir iktidar olsa o helikopterden atanlar ilk saat tutuklanır, hesabı sorulurdu, on gün sonra bunun açıklaması yapılmazdı.

BAŞKAN – Evet, teşekkür ediyorum.

MEHMET MUŞ (İstanbul) – Sayın Başkan, eğer…

BAŞKAN – Sayın Muş, müsaade ederseniz ben bir açıklama yapacağım.

MEHMET MUŞ (İstanbul) – Sayın Başkan, siz tabii ki açıklamanızı yapın da benim 60’a göre bir söz talebim var, onu ifade edeyim.

BAŞKAN – Vereceğim efendim, biraz bekleyin. Onu aldım.

V.- OTURUM BAŞKANLARININ KONUŞMALARI (Devam)

2.- Oturum Başkanı, TBMM Başkan Vekili Süreyya Sadi Bilgiç’in, Grup Başkan Vekilleri söz istediklerinde İç Tüzük’ün 60’ıncı maddesine göre söz verilmesi konusunda siyasi partilerin kendi aralarında bir mutabakat oluştuğuna, Başkanlığın uygulamasının da bu mutabakat doğrultusunda bir uygulama olduğuna ilişkin konuşması

BAŞKAN – Efendim, siyasi partilerin kendi aralarında mutabakatla Grup Başkan Vekillerimiz parti grupları adına söz istediklerinde 60’a göre kendilerine söz verilmesi konusunda bir mutabakat oluştu. Başkanlığın uygulaması da bu mutabakat doğrultusunda yapılan bir uygulamadır. Ben de sürekli olarak Grup Başkan Vekillerine söz veriyor olmaktan mutlu değilim, onu da söyleyeyim.

MERAL DANIŞ BEŞTAŞ (Siirt) – Niye mutlu değilsiniz?

BAŞKAN – Değilim çünkü bu iş artık çok fazla uzamaya başladı. Yani, mecranın dışına çıktı.

LÜTFÜ TÜRKKAN (Kocaeli) – Sizin demokrasiye olan tahammülünüz azaldı, problem orada.

BAŞKAN – Buyurun Sayın Muş.

IV.- AÇIKLAMALAR (Devam)

33.- İstanbul Milletvekili Mehmet Muş’un, Siirt Milletvekili Meral Danış Beştaş’ın açıklamasındaki bazı ifadelerine ilişkin açıklaması

MEHMET MUŞ (İstanbul) – Sayın Başkan, değerli milletvekilleri; görüşlerimiz çok açık ve nettir, ortadadır. Kimse -eğer burada suçluysa- üzerini örtecek değildir, biz üzerine gideceğimizi ifade ederiz. Adli tıp raporu çıkmıştır, savcılık soruşturma başlatmıştır, Bakanlık idari soruşturma başlatmıştır. Kim varsa yargının önüne çıkarılacak. Herkes rahat olsun.

MAHMUT TOĞRUL (Gaziantep) – Rahat olamıyoruz.

MEHMET MUŞ (İstanbul) – Bu hassasiyeti Parlamentoda bütün milletvekilleri gösterir, önce biz gösteririz. Hiçbir vatandaşımızın kılına zarar gelmesini istemeyiz, arzu etmeyiz. Varsa eksiklik, onu gideririz. Şunu da söyleyeyim, şunu da özellikle bir daha ifade etmek isterim: Eğer siz burada her gün kürsüden “Kürt düşmanı AK PARTİ” ifadesini kullanırsanız, “Türkiye düşmanı HDP” ifadesini her gün duyacaksınız bizden, her sefer tekrar edeceğiz. Siz Türkiye düşmanı bir partisiniz! (AK PARTİ sıralarından alkışlar)

BAŞKAN – Evet, kifayetimüzakere…

MERAL DANIŞ BEŞTAŞ (Siirt) – Bitiriyorum, bir cümle Sayın Başkan.

BAŞKAN – Cumhuriyet Halk Partisi Grubu adına Sayın Bülent Tezcan. (CHP sıralarından alkışlar)

MERAL DANIŞ BEŞTAŞ (Siirt) – Ama bunu söylemem lazım. Yani siz son sözü vererek… “Düşmanlık” kavramını, asıl istedikleri kadar söylesinler…

BAŞKAN – Yani peki son sözü size vermiş olsam ya da Lütfü Bey istedi ona versem ya da Engin Bey, ne fark edecek? Yapmayın.

Sayın Tezcan, buyurun lütfen…

MERAL DANIŞ BEŞTAŞ (Siirt) – Ya lütfen Sayın Başkan, size saygımız sonsuz ama böyle bizi zor durumda bırakmayın. Lütfen, bizi zor durumda bırakmayın.

BAŞKAN – Sizi zor durumda bırakmıyorum. Bakın, gayet müsamahakâr bir biçimde bütün parti gruplarına yeteri kadar söz veriyorum. Rica ediyorum Sayın Beştaş.

MERAL DANIŞ BEŞTAŞ (Siirt) – Asla size karşı bir tutum almak gibi bir derdimiz yok.

ZÜLFÜ DEMİRBAĞ (Elâzığ) – Kürtlerin düşmanı PKK’dır, HDP’dir.

MERAL DANIŞ BEŞTAŞ (Siirt) – Ama çok özür dilerim, bu helikopter vakası bütün dünyaya şunu göstermiştir: İşkencede AKP iktidarı artık helikopterden insan atmaya kadar ilerlemiştir.

MEHMET MUŞ (İstanbul) – Ya ne alakası var? Araştırılacak konu.

MERAL DANIŞ BEŞTAŞ (Siirt) – Kabul edin, araştıralım.

MEHMET MUŞ (İstanbul) – Savunan kimse yok bunu. Bunu kim savunabilir ya!

VIII.- ÖNERİLER (Devam)

A) Siyasi Parti Grubu Önerileri (Devam)

2.- HDP Grubunun, Van Milletvekili Murat Sarısaç ve arkadaşları tarafından, Van'da 2 kişinin helikopterden atılması olayının araştırılması amacıyla 7/10/2020 tarihinde Türkiye Büyük Millet Meclisine verilmiş olan Meclis araştırması önergesinin ön görüşmelerinin, Genel Kurulun 7 Ekim 2020 Çarşamba günkü birleşiminde yapılmasına ilişkin önerisi (Devam)

BAŞKAN – Sayın Tezcan, buyurun.

CHP GRUBU ADINA BÜLENT TEZCAN (Aydın) – Teşekkür ederim.

Sayın Başkan, değerli milletvekilleri; Van’da helikopterden atıldığı iddia edilen ve 1’i vefat eden 2 vatandaşımızla ilgili bütün Türkiye’yi yaralayan bir olayın üzerinden işkence ve kötü muameleye karşı Türkiye Büyük Millet Meclisini harekete geçmeye ve bu meseleleri ciddi biçimde ele almaya dönük bir Meclis araştırma önergesini görüşüyoruz.

Önce şunu söyleyeyim: Bir hukuk devletinde yani Türkiye bir hukuk devleti olsa idi böyle bir olay, böyle bir iddia ortaya atıldığında herkes mutabakatla şunu söylerdi: “Hadi canım, öyle şey olur mu!” Ama ne yazık ki Türkiye'de hemen hemen hiç kimse “Hadi canım, öyle olur mu!” diyemedi. “Acaba mı?” dedi.

MERAL DANIŞ BEŞTAŞ (Siirt) – Rapor var.

BÜLENT TEZCAN (Devamla) – İşte, sorun budur. Bir hukuk devletinde “Acaba mı?” diyorsa vatandaş, gözaltına alınan birisi helikopterden atılıp öldürüldü iddiasına “Acaba mı?” diyorsa bilin ki o ülkede hukuk ayaklar altına alınmıştır.

Tarihin hiçbir döneminde hiçbir işkenceci sırtını iktidara dayamadan ayakta kalamaz. Bir tane işkenceci ayakta kalabiliyorsa ve işkence iddiaları sürgit devam ediyorsa bilin ki iktidarlar, işkenceden iktidar üretme peşindedirler, onun için böyle devam ediyordur. (CHP ve HDP sıralarından alkışlar)

Değerli arkadaşlar, tabii şunu çok iyi biliyoruz: Bu iktidarın bir sicil sorunu var bu konularda, sicil sorunu. Sicil bozuk. Hangi anlamda sicil bozuk? Gerçeği saklama konusunda ciddi bir sicil bozukluğu var, sadece bu olay değil.

MEHMET MUŞ (İstanbul) – Sizin siciliniz bozuk.

BÜLENT TEZCAN (Devamla) – Gazeteci cezaevine girer, Barış Pehlivan, cezaevinde darbedilir, devletin savcısı: “Yok böyle bir şey.” der. Resmî makamlar: “Yok böyle bir şey.” der. Görüntüler ortaya çıktıktan sonra “Yok.” diyenlerin yüzü dahi kızarmaz. Ondan sonra “Soruşturma başlattık.” denir. Soruşturma olay olduğu anda başlar, olayı saklamaya çalışıp ondan sonra mızrak çuvala sığmadığı zaman değil.

Bakın, her meselede aynı problemi yaşıyoruz. Covid’le ilgili rakamların saklandığı ortaya çıktı, ortaya çıktı. Sayıları, hasta sayılarını, vaka sayılarını, ölüm sayılarını gizliyorsunuz diye… Suçüstü yakalandı Bakan, iktidar. Yine, bugün, Ankara Milletvekilimiz Sayın Murat Emir bir başka dehşetli yalanı ortaya çıkardı. Biz 11 Martta diye biliyorduk Türkiye’de ilk Covid vakasını; Sağlık Bakanı öyle söylemişti, burada geldi konuştu.

(Mikrofon otomatik cihaz tarafından kapatıldı)

BAŞKAN – Tamamlayın sözlerinizi.

BÜLENT TEZCAN (Devamla) – Tamamlıyorum.

Oysa öğreniyoruz ki… Sağlık Bakan Yardımcısı Şuayip Birinci bir makale yazmış övüne övüne, imzası var. O makalede diyor ki: “Şubat ayında Mersin’de 24 kişiyi tedavi ettik.” Hani mart ayında başlamıştı? Devletin yalanını devletin Bakan Yardımcısı, kendisi ortaya koymuş.

Şimdi böyle bir tablo içerisinde, öyle bir Türkiye ortada ki hukukun üstünlüğü sıralamasında 128 ülke içerisinde 124’üncü sıradayız; sondan 4’üncüyüz, sondan 4’üncü. Türkiye’yi hukukun üstünlüğünde sondan 4’üncü yapan, başsavcısının balayına gitmeden önce sarayın önünde temenna ettiği bir ülkede işkence iddiaları her zaman ortada olacaktır. Türkiye Büyük Millet Meclisinin görevi bunu cesaretle araştırmak ve üzerine gitmektir. O yüzden bu araştırma önergesine destek vereceğimizi bildiriyorum.

Çok teşekkür ederim arkadaşlar (CHP ve HDP sıralarından alkışlar)

BAŞKAN – Adalet ve Kalkınma Partisi adına Cengiz Aydoğdu, buyurun. (AK PARTİ sıralarından alkışlar)

AK PARTİ GRUBU ADINA CENGİZ AYDOĞDU (Aksaray) – Sayın Başkan, kıymetli milletvekilleri; siyaset bir dil ve üslup sorunu, bugün bir daha gördük bunu ve demokrasiler bir mutabakat üzerine oturur. Nasıl bir mutabakat? Ülke üzerinde mutabakat, bölünmez bütünlük. Nasıl bir mutabakat? Millet üzerinde mutabakat; ülkenin içinde yaşayanlar tek millettir, ulus olmuştur, kederde kıvançta birdir. Nasıl bir mutabakat? İşte Anayasa’mızda sayılan o ilk 4 madde, İstiklal Marşı’ndan tutun bayrağının rengine kadar... Bu mutabakat olmazsa demokrasilerde ne üslubunuzu koruyabilirsiniz ne de herhangi bir problemi konuşabilirsiniz. Biz de konuşamıyoruz. Aydınlatılmamış ithamlarla, ortada bırakılmış iddialarla birbirimizi itham ediyoruz. Değerli milletvekilleri, Türkiye’nin bir terör sorunu var. Terör bir insanlık suçudur. Burada anlaşmalıyız. Terör bir siyaset üslubu olarak benimsenirse orada siyasetin tadı kaçar, burada kaçtığı gibi.

TURAN AYDOĞAN (İstanbul) – İşkence bir insanlık suçudur.

CENGİZ AYDOĞDU (Devamla) – İşkence de bir insanlık suçudur. İşkence de bir insanlık suçudur, oraya da geleceğiz Sayın Milletvekili. Ancak bizim ülkemizin birliği, bütünlüğü ve Türkiye'nin, terörün bir siyasi üslup olarak kullanılarak bölünmesi konusunda, bir saldırıyla karşı karşıya olduğu konusunda mutabık kalmamız lazım, böyle bir şey var.

Van’da bahsedilen olay -1 yarbay, 2 asker- 3 şehidimizin olduğu bir olayla iltisaklı, onun bir parçası olarak gelişen bir olay.

KEMAL PEKÖZ (Adana) – Yalan! Yalan!

CENGİZ AYDOĞDU (Devamla) – Şimdi, ben burada söylediğimde “Yalan!” dediğinizde bir şey söylemiş olmuyorsunuz. Benim söylediğime “Yalan!” dediğinizde dağdaki teröristin namlusundaki kurşun gibi kurşun sıkıyorsunuz Parlamentoya. (AK PARTİ sıralarından alkışlar) Üslup derken kastettiğim bu. (HDP sıralarından gürültüler)

ALİ KENANOĞLU (İstanbul) – İşkenceler böyle masumlaştırılıyor.

BAŞKAN – Arkadaşlar, bir müsaade eder misiniz ya. Bu nasıl tahammülsüzlük yani?

CENGİZ AYDOĞDU (Devamla) – Evet, bir olay yaşanmış ve savcılık resen soruşturma başlatmış -Jandarma kendi içinde, valilik kendi içinde- idari soruşturma başlatılmış. Ben burada tekrar ediyorum: Türkiye bizim ortak sevdamız, Kürtler de bizim kardeşimiz, vatandaşımız; sizler de bu Parlamentonun, bu devletin bir parçasısınız.

(Mikrofon otomatik cihaz tarafından kapatıldı)

MAHMUT TOĞRUL (Gaziantep) – Tek şuna cevap verin: Valilik bir açıklama yapmak için neyi bekledi?

BAŞKAN – Tamamlayın sözlerinizi, buyurun.

CENGİZ AYDOĞDU (Devamla) – Ve şu anda bütün adliye çalışıyor, idari soruşturma devam ediyor. Eğer işkence varsa biz de sizin kadar bu işin karşısındayız ama biz bir devletiz, söylentiyle, ithamla hareket edemeyiz. (HDP sıralarından gürültüler)

MAHMUT TOĞRUL (Gaziantep) – Gerçek var.

CENGİZ AYDOĞDU (Devamla) – Herhangi bir haber ajansının iddialarıyla, manipülasyonlarıyla hareket edemeyiz. Birbirimize güvenmek zorundayız. İşkence bir insanlık suçudur ve bizim iktidarımız döneminde “işkenceye sıfır tolerans” hayata geçmiştir.

MAHMUT TOĞRUL (Gaziantep) – İşte geçti onlar, geçti.

CENGİZ AYDOĞDU (Devamla) – Eğer bunun suistimali varsa yine biz karşısında olacağımızı beyan ediyorum ancak bu ülkedeki yaşanmışlıklara lütfen hürmet edelim. Biz kardeşiz, bu ülkenin ufkuna, bu ülkenin dağına taşına, bu ülkenin kurduna kuşuna, ortak yaşadığımız hatıralara hürmet edelim. Bu hürmete dikkat edelim, bu hatıralara saygısızlık etmeyelim, birbirimizi fazla hırpalamayalım.

Yüce Meclisi saygıyla selamlıyorum. (AK PARTİ sıralarından alkışlar)

MEHMET MUŞ (İstanbul) – Sayın Başkan…

BAŞKAN – Sayın Muş, yani Sayın Aydoğdu bir şey söylemedi, niye söz istediniz?

MEHMET MUŞ (İstanbul) – Sayın Başkan, yerimden kısa bir söz talebim var 60’a göre.

BAŞKAN – 60’a göre bir dakika söz vereceğim.

Buyurun.

IV.- AÇIKLAMALAR (Devam)

34.- İstanbul Milletvekili Mehmet Muş’un, coronovirüsle mücadelede Sağlık Bakanlığının şimdiye kadar bütün verileri şeffaf olarak paylaştığına ilişkin açıklaması

MEHMET MUŞ (İstanbul) – Sayın Başkan, değerli milletvekilleri; coronavirüsle mücadelede Bakanlığımız bütün verileri şeffaf olarak şimdiye kadar paylaştı. (CHP sıralarından gülüşmeler) Şimdi o gülen arkadaşları da bir yere davet edeceğim, beraber gidersiniz. Az önce de Sayın Tezcan -bir makaleye değinerek- yine her zamanki tarzı ve üslubuyla iddiayı da kendisi ortaya koymuş, hükmü de vermiş. Aslında, Bakan Yardımcısı bir açıklama yapmış diyor ki: “Bu ‘mart-nisan’ yazılacağı yerde ‘şubat-mart’ olarak yazılmış. Hastaların kayıtları, hastaneye yatışları da mart ve nisan aylarında.” Bunlar da var, mevcut bunlar ve bunu açıklamış fakat bunun hiçbir ehemmiyeti yok Sayın Tezcan için, direkt hükmü veriyor burada.

Bir diğer konu… Bak, Murat Emir’i de alın yanınıza -siz de Egelisiniz- beraber, hep beraber hem Ege’deki hem Akdeniz’deki turizmcileri bir dolaşırsınız, dersiniz ki: Biz ortaya bazı iddialar attık.

(Mikrofon otomatik cihaz tarafından kapatıldı)

MEHMET MUŞ (İstanbul) – Sayın Başkan…

BAŞKAN – 60’a göre söz talepleri bir dakikayla sınırlı.

MEHMET MUŞ (İstanbul) – Bitiriyorum Sayın Başkan, özür dilerim, bir yere davet edeceğim kendilerini.

BAŞKAN – Peki, buyurun.

MEHMET MUŞ (İstanbul) – “Biz ortaya bazı iddialar attık, attığımız iddialar ortada, bunlar uluslararası basında da yer buldu, çok büyük bir kahramanlık yaptık. Turizmle alakalı zaten turistlerin gelmesinde problemler vardı, biz bu çabalarımızla bunu daha da engelledik, sizlere de bir ziyarette bulunduk.” Bülent Bey’in de mutlaka gitmesi lazım Murat Emir’le beraber, hem Antalya’daki otellere hem Ege’deki otellere, o esnaflara bir ziyarette bulunun. Bu yaptığınız açıklamaları, şu Meclisin önünde yaptığınız şovları bir de onların dükkânlarında yapın, olur mu. Sizi oraya davet ediyorum, hadi, hadi oraya bir gidin! (AK PARTİ sıralarından alkışlar)

BAŞKAN – Evet, Sayın Tezcan…

BÜLENT TEZCAN (Aydın) – Sayın Başkanım, Sayın Grup Başkan Vekili bizi bu Covid meselesiyle ilgili, yaptığımız çok net açıklamayla ilgili Meclisin önünde şov yapmakla itham ettiği suçla ilgili sataşmadan söz istiyorum efendim.

BAŞKAN – Şov yapmak sataşmaya giriyor mu?

BÜLENT TEZCAN (Aydın) – Yani öyle bir şov nerede yapıldı, nasıl yapıldı bilmiyorum ama öyle bir ithamda bulundu, o yüzden sataşmadan söz istiyorum.

MEHMET MUŞ (İstanbul) – Ben davet ettim. Ege turizmcilerini bir ziyaret etsin Sayın Tezcan; kendisi Egelidir, Aydın Milletvekili.

Bir ziyaret edin bakalım, ne diyecekler size…

BAŞKAN – Buyurun Sayın Tezcan. (CHP sıralarından alkışlar)

Yani şov yapmak da kötü bir şey değil ayrıca.

VII.- SATAŞMALARA İLİŞKİN KONUŞMALAR (Devam)

4.- Aydın Milletvekili Bülent Tezcan’ın, İstanbul Milletvekili Mehmet Muş’un açıklaması sırasında şahsına sataşması nedeniyle konuşması

BÜLENT TEZCAN (Aydın) – Teşekkür ederim Sayın Başkanım.

Sayın Başkan, değerli milletvekilleri; bugün Ankara Milletvekilimiz -ki kendisi de gerekli açıklamayı yapacaktır hangi yayında, nasıl olmuş- çok net Türkiye’nin önüne bir gerçeği koydu; bu, ikinci sefer bir gerçeği koyması. Sayın Bakan hangi gerekçelerle bu rakamları sakladığını kendisi söyledi, millî menfaat gereğiymiş bu rakamların saklanması; bu, Sayın Bakanın ifadesi. Aslında Sayın Grup Başkan Vekili de Egeli turizmcilerden bahsediyor. Arkadaşlar, bir ülkede turizme verilecek en büyük zarar dünyanın üç gün sonra öğreneceği, bu iletişim çağında, gerçeği saklamaktır; beceriksizliktir, başka bir şey değil. (CHP sıralarından alkışlar)

MEHMET MUŞ (İstanbul) – Siz bir gidin oraya.

BÜLENT TEZCAN (Devamla) – Bugün şubat ayında Mersin’de hastanede tedavilerini yaptığını açıklayan kendi Bakan Yardımcıları. Bakan Yardımcılarını çok seviyorlarsa ve korumak istiyorlarsa korusunlar, o başka bir şey ama belli ki kusur Bakan Yardımcısında değil, kusur bugüne kadar Covid’le mücadele etmek yerine algıyı yönetme sevdasındaki iktidarın ipliğinin pazara çıkması; o, pazara çıktığı için telaş ve tedirginlik. (CHP sıralarından alkışlar)

MEHMET MUŞ (İstanbul) – Geç o işi, geç.

BÜLENT TEZCAN (Devamla) – Burada tekrar söylüyorum, gerçeğin üstünü örterek hiçbir salgınla mücadele edemezsiniz.

MEHMET MUŞ (İstanbul) – Ziyarete gidecek misin, gitmeyecek misin Sayın Tezcan, onu söyle. Ziyarete gidiyor musun, gitmiyor musun?

BÜLENT TEZCAN (Devamla) – Bu Parlamento, Türkiye’de bütün muhalefet partileri samimi bir mücadele için bu iktidara destek verdi ama iktidar başından bu yana bu meseleyi salgınla mücadele meselesi değil gerçeği saklama pahasına algıyı yönetme meselesi olarak gördü; şimdi de mızrak çuvala sığmıyor, ipliğiniz pazara çıktı.

Teşekkür ederim. (CHP sıralarından alkışlar)

MEHMET MUŞ (İstanbul) – Ege’de anlatırsın bunları.

Sayın Tezcan, Ege’deki turizmciye anlatırsın, böyle dersin. Siz ziyaret edin.

BÜLENT TEZCAN (Aydın) – Anlatırım ben.

MERAL DANIŞ BEŞTAŞ (Siirt) – Sayın Başkan…

VIII.- ÖNERİLER (Devam)

A) Siyasi Parti Grubu Önerileri (Devam)

2.- HDP Grubunun, Van Milletvekili Murat Sarısaç ve arkadaşları tarafından, Van'da 2 kişinin helikopterden atılması olayının araştırılması amacıyla 7/10/2020 tarihinde Türkiye Büyük Millet Meclisine verilmiş olan Meclis araştırması önergesinin ön görüşmelerinin, Genel Kurulun 7 Ekim 2020 Çarşamba günkü birleşiminde yapılmasına ilişkin önerisi (Devam)

BAŞKAN – Adalet ve Kalkınma Partisi Grubu adına Cengiz Bey konuştu.

Evet, Halkların Demokratik Partisi grup önerisini oylarınıza sunuyorum: Kabul edenler... Etmeyenler… Kabul edilmemiştir.

MERAL DANIŞ BEŞTAŞ (Siirt) – Sayın Başkan, söz istiyorum.

MURAT EMİR (Ankara) – Sayın Başkan…

MERAL DANIŞ BEŞTAŞ (Siirt) – Sayın Başkan, sataşma var. sataşmadan söz istiyorum.

BAŞKAN – Ne dedi de sataştı efendim, söyler misiniz.

MERAL DANIŞ BEŞTAŞ (Siirt) – En az 3 defa –tutanaklara bakabilirsiniz- kendince çok uygun üslupla söyledi: “Terör bir siyaset unsuru olarak kullanılırsa bu mutabakatı sağlayamayız.” Bunu 3 defa söyledi.

BAŞKAN – Evet, söyledi ama HDP’yi mi kastetti?

MERAL DANIŞ BEŞTAŞ (Siirt) – Bize baktı zaten, o yüzden…

BAŞKAN – Yok. Allah Allah…

MERAL DANIŞ BEŞTAŞ (Siirt) – Sayın Başkan, sataşma var gerçekten.

LÜTFÜ TÜRKKAN (Kocaeli) – Bize baktı. Ben gördüm, bize baktı ama ben söz almayacağım.

BAŞKAN – Bakın, Lütfü Bey de kendi üzerine alındı “Bize baktı.” diyor.

MERAL DANIŞ BEŞTAŞ (Siirt) – O zaman yerimden bir dakika söz verin Sayın Başkan.

BAŞKAN – Yerinizden vereyim bir dakika.

Buyurun.

IV.- AÇIKLAMALAR (Devam)

35.- Siirt Milletvekili Meral Danış Beştaş’ın, Aksaray Milletvekili Cengiz Aydoğdu’nun HDP grup önerisi üzerinde AK PARTİ Grubu adına yaptığı konuşmasındaki bazı ifadelerine ilişkin açıklaması

MERAL DANIŞ BEŞTAŞ (Siirt) – Sayın Başkan, şöyle söyleyeyim: Şimdi, bize dedi ki sayın hatip “Adli soruşturma var, idari soruşturma var; gereken yapılacak.” Ben de şunu söylüyorum: 2 vatandaş var sivil, 55 yaş, 60 yaş. Bunlar tarlalarında çalışırken helikoptere bindiriliyor ve ölüyor. Delilleri mi sayayım? Bir, görüntüler var; iki, cenaze var; üç, mezar var; dört, Adli Tıp raporu var. Şimdi, siz bunlara diyorsunuz ki… Neyi ispatlasın onlar?

(Mikrofon otomatik cihaz tarafından kapatıldı)

BAŞKAN – Buyurun.

MERAL DANIŞ BEŞTAŞ (Siirt) – Yani gerçekten neyin ispatlanması gerektiğini ben bir hukukçu olarak anlamıyorum. Ne ispatlanacak? Ve soruyorum: Niye meşrulaştırılıyor ve gizleniyor? Size 3 vaka söyleyeyim: Şu anda helikopterden atıldığında hiçbir açıklama yok, soruşturma yok, ta ki rapor açıklanıncaya kadar. Bu soruşturma helikopterden atılınca başlatılır.

2) Sonradan açılan soruşturmada gizlilik kararı alındı, ne dendiğini bilmiyoruz.

3) Bizim Mersin Milletvekilimiz Rıdvan Turan, Grup Başkan Vekilimiz Saruhan Oluç bir grup vekille heyet olarak gitti -keşke söz verseniz ve anlatsalar- orada tek tek tanıkları dinlediler ve gazeteciler iki gündür gözaltında, olayı belgeleyenler. Bundan daha fazla nasıl ispat edelim? Kamuoyunun takdirine bırakıyorum.

BÜLENT TEZCAN (Aydın) – Sayın Başkanım…

MURAT EMİR (Ankara) – Sayın Başkan…

VIII.- ÖNERİLER (Devam)

A) Siyasi Parti Grubu Önerileri (Devam)

3.- CHP Grubunun, Türkiye Büyük Millet Meclisi gündeminin “Genel Görüşme ve Meclis Araştırması Yapılmasına Dair Öngörüşmeler” kısmında yer alan, Covid-19 salgınının başta İstanbul olmak üzere ülke genelinde ekonomi üzerinde oluşturduğu olumsuz etkilerin tespit edilerek alınması gereken tedbirlerin belirlenmesi amacıyla verilmiş olan Meclis araştırması önergesinin ön görüşmelerinin, Genel Kurulun 7 Ekim 2020 Çarşamba günkü birleşiminde yapılmasına ilişkin önerisi

BAŞKAN – Cumhuriyet Halk Partisi Grubunun İç Tüzük’ün 19’uncu maddesine göre verilmiş bir önerisi vardır, okutup işleme alacağım ve oylarınıza sunacağım.

BÜLENT TEZCAN (Aydın) – Sayın Başkanım, ben söz istemiyorum. Yalnız Sayın Mehmet Muş konuşması sırasında 3 kez Sayın Murat Emir’in adından da bahsederek…

BAŞKAN – Bir şey demedi, “Murat Emir Bey’le gidersiniz.” dedi ve ikinizin adına burada sataşmadan size söz verdim. Siz sataşmadan sözü -bu konu hakkında- ikinizin adına aldınız.

Teşekkür ediyorum Sayın Tezcan.

Kifayetimüzakere, teşekkür ediyorum.

BÜLENT TEZCAN (Aydın) – Hayır efendim, hayır, bakın, Murat Emir’in gerçek olmayan…

Sayın Başkanım, Sayın Murat Emir 60’a göre açıklama hakkı istiyor. Sayın Murat Emir 60’a göre açıklama hakkı istiyor.

(Kâtip Üye Nevşehir Milletvekili Mustafa Açıkgöz tarafından önergenin okunmasına başlandı)

“7/10/2020

Türkiye Büyük Millet Meclisi Başkanlığına…”

MURAT EMİR (Ankara) – Sayın Başkan, Bakan Yardımcısı Şuayip Birinci “tweet”ini sildi, Sayın Grup Başkan Vekili bunu bilsin. Şuayip Birinci kendi “tweet”ini sildi ve sehven olduğu iddiasını geri çekti. Siz burada Genel Kurulu yanılttınız. Genel Kurulu yanıltıyorsunuz, bilmeden konuşuyorsunuz. Genel Kurulu bilerek yanılttınız.

(Kâtip Üye Nevşehir Milletvekili Mustafa Açıkgöz tarafından önergenin okunmasına devam edildi)

“Danışma Kurulu 7/10/2020 Çarşamba günü (bugün) toplanamadığından, grubumuzun aşağıdaki önerisinin İç Tüzük’ün 19’uncu maddesi gereğince Genel Kurulun onayına sunulmasını saygılarımla arz ederim.

                                                                                        Engin Altay

                                                                                           İstanbul

                                                                                   Grup Başkan Vekili

Öneri:

Türkiye Büyük Millet Meclisi gündeminin “Genel Görüşme ve Meclis Araştırması Yapılmasına Dair Öngörüşmeler” kısmında yer alan Covid-19 salgınının başta İstanbul olmak üzere ülke genelinde ekonomi üzerinde oluşturduğu olumsuz etkilerin tespit edilerek alınması gereken tedbirlerin belirlenmesi amacıyla verilmiş olan (10/3189) esas numaralı Meclis araştırma önergesinin görüşmesinin Genel Kurulun 7/10/2020 Çarşamba günkü bugün birleşiminde yapılması önerilmiştir.”

MURAT EMİR (Ankara) – Şuayip Birinci “tweet”ini geri çekti. (AK PARTİ ve CHP sıralarından gürültüler)

BAŞKAN – Arkadaşlar, Cumhuriyet Halk Partisi Grubunun önerisinin ne olduğunu anlayabildiniz mi? Dinlemiyorsunuz ki anlayasınız.

Önerinin gerekçesini açıklamak üzere Cumhuriyet Halk Partisi Grubu adına Sayın Ali Şeker…

BÜLENT TEZCAN (Aydın) – Sayın Başkanım, bir milletvekiline açıklama hakkı vermeden okuttunuz; nereden anlayacağız, nereden dinleyeceğiz.

Sayın Başkan, “Dinlemediniz ve anlamadınız.” diye Genel Kurulu itham ediyorsunuz.

BAŞKAN – İtham etmiyorum çünkü dinlemiyorsunuz.

Sayın Ali Şeker, buyurun lütfen…

BÜLENT TEZCAN (Aydın) – Müsaade edin o zaman.

Bir milletvekilimiz açıklama hakkı istiyor, bir dakika yerinden açıklama hakkı vermediniz, sonra da “Niye dinlemiyorsunuz?”

BAŞKAN – Bakın, sataşmadan dolayı size söz verdim, siz bunun gereğini yerine getirdiniz.

Sayın Tezcan, müsaade edin lütfen.

MURAT EMİR (Ankara) – Ben söz istiyorum.

Genel Kuruldan korkuyorsunuz, kaçıyorsunuz, 83 milyona hesap vereceksiniz.

BAŞKAN – Sayın Şeker, buyurun. (CHP sıralarından alkışlar)

CHP GRUBA ADINA ALİ ŞEKER (İstanbul) – Sayın Başkan, öncelikle coronavirüs pandemisi sırasında kaybettiğimiz hekimlerimizi, sağlık çalışanlarımızı ve vatandaşlarımızı saygıyla anarak sözlerime başlamak istiyorum.

Doktor Ahmet Akbaş, dün akşam coronavirüs, Covid-19 hastalığı sonrası nekahet döneminde işten eve gittiğinde “Kalp krizi sonucu öldü.” dendi. Hâlbuki biz biliyoruz ki Covid hastalığından sonra ciddi komplikasyonlar gelişiyor ve insanlar Covid sonrası erken dönemde hayatlarını kaybediyorlar. 40 yaşında bir hekim, yine, Ankara’da hayatını kaybetti. Bu kadar çok insanın, bu kadar gencecik, 30 yaşında gencecik hekimlerin hayatını kaybettiği bir dönemde herkesi sorumluluğa ve ciddiyete davet ediyorum.

Toplam can kaybı sayımız 8.553’e ulaştı, bunlar resmî rakamlar; onun dışındakiler daha belli değil. “İlk vaka 11 Martta.” dendi; hâlâ devam ediyor salgın ve artarak devam ediyor. Önümüz kış ve pazartesi günü okulların açılacağı söyleniyor. Millî Eğitim Bakanına kırk gün önce soru önergesi verdim. “Okullar hijyen açısından, sınıf mevcutlarının kalabalıklığı açısından hazır mı? Gerekli tedbirleri aldınız mı? Temizlik yapacak müstahdeminiz var mı? Bunları açıklayın.” dedim. On beş günde cevap vermeleri gerekiyor Meclisin milletvekillerine; kırk gün geçti haber vermedi. Bir talimat geldi “Pazartesi örgün eğitime başlıyoruz.” diye. Böyle salgın yönetilmez, böyle eğitim sistemi olmaz!

TÜRK TELEKOM özelleştirildi, altyapıya hiçbir yatırım yapmıyor. Ben, şahsen, kendim internet bağlatmak istedim. “Kutuda yer yok.” dediler, “Altyapı yetersiz.” dediler, bağlamadılar. Aynı Çınar Mert’in babasına internet bağlatmak isterken “Altyapı yetersiz.” dediklerinde ve kendi cep telefonunun interneti bittiğinde komşusundan hat çekmek isterken 8 yaşındaki Çınar Mert çatıdan düşerek hayatını kaybetti. Bunlardan hiç mi rahatsız olmuyorsunuz? Ve bu dönemde, tam kış kıyamet coronavirüsün artacağı dönemde niye “Örgün eğitimi bir an önce yapalım.” diye düşünüyorsunuz da FATİH Projesi’yle zamanında milyonlarca, milyarlarca lirayı heder ettiğiniz o paraları niye zamanında doğru düzgün değerlendirmediniz? Bugün, niye altyapımız doğru düzgün değil? Bunun sorgulanması gerekiyor.

Bakırköy Sadi Konuk Eğitim ve Araştırma Hastanesinde asistanlar “Tükeniyoruz, ölüyoruz.” diyor. Çam ve Sakura Şehir Hastanesinde hekimler diyor ki: “Betona verdiğiniz parayı, müteahhitlere veriyorsunuz. Bize verecek hiçbir şeyiniz kalmadı, tükeniyoruz.” Bu can veren hekimlere, sağlıkçılara kulak vermek gerekiyor. Müteahhitlere değil, emeğiyle hak edenlere bu ücretlerin verilmesi gerekiyor. (CHP sıralarından alkışlar) İki yılda 2 bine yakın hekim Türkiye’yi terk etti, çalışmak için yabancı ülkelere gitti. Bunlardan ders çıkarmamız gerekiyor.

Bu salgın döneminde bizim halkın ekonomisi de çöktü; esnaf perişan oldu. Esnafın sorunlarına yönelik çözüm önerisiyle ilgili, kirayla ilgili, çalışanlara destekle ilgili, o turizmcilere destekle ilgili bas bas bağırdık “Onlara destek olun, onlar ayakta kalmazsa işsizlik daha da artacak.” dedik. Ne eğitimde ne işte olmayan kadın çalışanların, genç çalışanların yüzde 36,6’ya ulaştığı bir Türkiye’de bir müteahhidin oğlu ne diyor? “İyi ki bu dönemde gencim.” diyor. Hiç utanmıyor milyonlarca genç işsizden, milyonlarca atanamayan öğretmenden, milyonlarca atanamayan sağlıkçıdan. O diyor ki “Ben iyi ki bu dönemde yaşıyorum, değerime değer katıyorum.”

RTÜK ne diyor: “Sakın yolsuzlukları haber yapmayın, Hükûmeti itibarsızlaştırıyorsunuz.” Çünkü RTÜK’ün de yolsuzlukları var içerisinde. Böylesi bir devlet yönetimi olmaz, böylesi bir düzen olmaz.

Ovit Tüneli’nin giriş ve çıkışında yapılan düzenlemeyle ilgili deniyor ki: “19.568 liralık maliyeti olan işi, 17 milyon liraya, 869 kat fazlasına yaptınız.” Yani duble yol yapıyorsunuz, 869 kat yolsuzluk yapıyorsunuz. Ve bunları ortaya çıkardı diye Sayıştay, Sayıştayın haberlerine gözdağı vermek için basına “tweet” atıyor. Diyor ki: “Sakın ha, bunları haber yapmayın.”

Burada EBA’yla ilgili olarak, dersleri canlı takip etmek isteyenler internete girdi diye, EBA çöktü diye “A, çok kişi girdi, ondan çöktü.” deniyor.

(Mikrofon otomatik cihaz tarafından kapatıldı)

BAŞKAN – Tamamlayın sözlerinizi.

ALİ ŞEKER (Devamla) – Sanki Türkiye’nin dışından, dünyadan insanlar EBA’ya giriyor.

Bizim bu dönemde tıbbi malzemeler satan firmalarımız var -yerli firmalar- ve bunlar üç seneye yakın, iki buçuk senenin üzerinde bir süredir alacaklarını alamadıkları için… Şimdi deniliyor ki: “Yüzde 25 kesintiye uğratın.” Daha önce, iki-iki buçuk sene önce dolar 6 lira civarındaydı; şimdi, bugün 7,88 liraya geldi ve dolarla aldıkları için, o firmalar, o ödemelerini yapamadıkları için… Bir de aradan geçmiş iki-iki buçuk sene ve “Yüzde 25 kesintiyle o paralar ödenecek.” deniyor. Şimdi o firmalar da diyor ki: “Biz artık malzeme vermek durumunda değiliz, verecek hâlimiz kalmadı.” Yarın öbür gün bu ameliyatlar nasıl yapılacak? Bunların da sesine kulak vermek lazım, bunların da bir an önce düzeltilmesi lazım.

Bu ülkede çocuklarımıza karşı sorumluluğumuz var, çocuklarımızın eşit eğitim alabilmesi için EBA'nın internet altyapısının doğru düzgün yapılması gerekiyor. Bu kış döneminde salgının daha da büyümemesi için herkesin üzerine düşeni yapması gerekiyor.

Saygılar sunuyorum. (CHP sıralarından alkışlar)

BAŞKAN – İYİ PARTİ Grubu adına Sayın Dursun Ataş, buyurun. (İYİ PARTİ sıralarından alkışlar)

İYİ PARTİ GRUBU ADINA DURSUN ATAŞ (Kayseri) – Sayın Başkan, kıymetli milletvekilleri; CHP’nin coronavirüs salgınının ekonomik etkileri hakkındaki grup önerisi üzerinde İYİ PARTİ Grubu adına söz almış bulunuyorum. Genel Kurulu saygıyla selamlıyorum.

Değerli milletvekilleri, tüm dünyayı etkisi altına alan coronavirüs ülkemizde de sosyal, ekonomi, eğitim, sağlık gibi hemen hemen tüm alanlarda olumsuz birtakım etkilere sebebiyet vermiştir; 2018’den beri ekonomik kriz içerisinde olan ülke ekonomisini daha da derinden etkilemiştir. İktidarın hatalı ve başarısız ekonomi yönetimi yüzünden mevcut kriz daha da derinleşmiştir, vatandaşlar için içinden çıkılması zor bir durum oluşturmuştur. AKP iktidarı bu dönemde de günü kurtarmaya yönelik yüzeysel tedbirlerle ekonomiyi ayakta tutmaya çalışmış, ancak giderek büyüyen işsizliğe, peşi sıra kapanan iş yerlerine, kurdaki artışlara, cari açığa, TÜİK tarafından saklanmaya çalışılsa da sürekli artan enflasyona engel olamamıştır.

Değerli milletvekilleri, AKP iktidarının başarısız ekonomi politikaları sonucu 4 milyondan fazla işsizin olduğu, gençlerde işsizlik oranının yüzde 30’ları geçtiği, geçtiğimiz yıla nazaran işsizlik ödeneğine başvuru sayısının yüzde 15 arttığı, ihtiyat akçesinin bile kullanıldığı, üretimin olmadığı, esnafın, sanayicinin, çiftçinin kan ağladığı, üst üste zamların yaşandığı, üst üste yeni vergilerin geldiği, 30 milyona yakın kişinin açlık ve yoksulluk sınırı altında yaşadığı bir ülke hâline geldik.

Pandemi sürecinde pek çok iş yeri kapanmış, insanlar işsiz kalmıştır. İktidar, önlem almak yerine sadece seyretmiş “Her şey çok iyi gidiyor.” algısı yaratmaya çalışmıştır. Evine ekmek dahi götüremeyecek durumda olan, iş yeri kapandığı için hiçbir geliri kalmayan, en iyi hâlde dahi kısa çalışma ödeneği adı altında 1.500 TL’ye geçinmeye çalışan vatandaşımıza devletten herhangi bir destek gelmemiştir. İktidar bu süreçte vatandaşa sadece kredi vererek destek oluyormuş görüntüsü vermekten ileriye gidememiştir. Geri ödemek zorunda olduğu kredilere dahi pek çok vatandaşımız ulaşamamıştır. Ulaşıp kredi almayı başaranlarsa şu an geri ödemesi başlayan kredileri nasıl ödeyeceğini kara kara düşünmektedir.

Sayın milletvekilleri, bugün, dünyanın pek çok ülkesinde vatandaşa hayatını rahatlıkla idame ettireceği miktarlarda geri ödemesiz yardım yapılırken bizde, devlet vatandaşa IBAN göndererek para istemektedir. Vatandaşa böylesi olağanüstü durumlarda dahi destek olamayan iktidar, bu dönemde milyarlarca liralık ihalelerle üç beş müteahhidine para aktarmayı sürdürmeyi ihmal etmemiştir.

(Mikrofon otomatik cihaz tarafından kapatıldı)

BAŞKAN – Tamamlayın sözlerinizi.

DURSUN ATAŞ (Devamla) - Değerli milletvekilleri, coronavirüsün ekonomik etkileri detaylı bir şekilde ele alınıp esnaf, işçi, emekli, çiftçi, memur, sanayici tüm vatandaşlarımızı kapsayıcı detaylı tedbirler alınmadığı sürece içinde bulunduğumuz bu zor süreci atlatmamız mümkün değildir. Aylardır biz Genel Başkanımızla 12 tane şehir, 70’in üzerinde ilçe esnafını, çiftçisini, sanayicisini dolaştık ve insanların ne durumda olduğunu gözler önüne sermeye çalıştık, sizlere anlatmaya çalıştık. Vatandaşın içine girdiğimizde insanların bu süreçten nasıl etkilendiğini görüyoruz ve üzüntüden başka elimizden bir şey gelmiyor. Bu durumda, ne olursa olsun, vatandaşın yanında olmaya gayret ediyoruz. Bu nedenle milletimiz adına CHP’nin bu grup önerisine “evet” diyeceğimizi bildirir, Genel Kurulu saygıyla selamlarım. (İYİ PARTİ sıralarından alkışlar)

BAŞKAN - Halkların Demokratik Partisi Grubu adına Sayın Erol Katırcıoğlu konuşacak. (HDP sıralarından alkışlar)

HDP GRUBU ADINA EROL KATIRCIOĞLU (İstanbul) – Teşekkür ederim.

Sayın Başkan, sayın vekiller; hepinizi saygıyla selamlıyorum.

Cumhuriyet Halk Partisinin verdiği önerge üzerine, pandemi ve ekonomiye etkisi üzerine birkaç cümle etmek istiyorum. Fakat geçen gün, daha doğrusu dündü yanılmıyorsam, Sayın Cumhurbaşkanının bir cümlesiyle karşılaştım, şöyle diyor Sayın Cumhurbaşkanımız: “Gerçek mümin yoklukta sabredendir.” Elhak, doğru, yani öyle düşünebilirsiniz ama şöyle bir soruyu da hemen eklememiz lazım gelir diye düşünüyorum: Ya, hep mi yoksullar sabreden oluyor? Bugün itibarıyla baktığımız zaman Türkiye ekonomisi öyle bir yere gelmiş durumda ki Covid bunu katlattı belki ama Türkiye’de gerçekten yoksul insanlar daha fazla yoksullaşıyor ve tabii, bunun tersi olarak da zenginler daha fazla zengin oluyor. Dolayısıyla da belki niyetiniz o olmayabilir, Adalet ve Kalkınma Partisinin politikaları esas itibarıyla Türkiye’de yeni zenginler yaratan, zenginleri daha da zenginleştiren politikalara dönüşmüş durumda değerli arkadaşlar. Bu gidiş böyle bir şey.

Şimdi, Sayın Bakan Berat Albayrak açıklamalarda bulunuyor biliyorsunuz, “V tipi bir iyileşme olacak.” diyor, yani “Böyle çöktük ama birden yukarı doğru çıkacağız.” diyor. Fakat nasıl çıkacağımızla ilgili söyledikleri de çok ikna edici değil doğrusunu isterseniz. Hele hele baktığımızda, sadece birkaç rakam hatırlatayım size: İşsizlik yüzde 14’e gelmiş, enflasyon yüzde 12’lere denk geliyor, cari denge, gayrisafi millî hasılaya oranla eksi 3,5, bütçe açığı eksi 5 olmuş, gayrisafi millî hasılamız 702 milyar dolara gelmiş, kişi başına da 8 bin civarında bir dolar gelirimiz var ki, 12 bin dolardan aşağı düşmüş olduğumuzu da hatırlatayım.

Şimdi, değerli arkadaşlar, biraz önce Plan ve Bütçe Komisyonunda ilginç bir tartışma oldu –benden duymuş olun- şöyle ki: 15 maddelik bir yasa teklifini dünden itibaren konuşuyoruz, bugün, bir 16’ncı madde ihdas etmek istediklerini söylediler. Neydi, biliyor musunuz arkadaşlar? 2020 yılı için hedeflenmiş olan bütçe açığı rakamı 140 milyar liraydı, şu anda 240 milyar Türk lirası olmuş ve Hazine Bakanlığından müracaat 100 milyar liralık bir ek bütçe, ek bütçe de değil, ek bütçe olsa ona razı olabilirdik belki ama bir borçlanma yetkisi talebinde bulundular, Hazinenin borçlanma talebinde bulundular. Dolayısıyla da arkadaşlar, gerçekten de Türkiye ekonomik olarak iyi yönetilmiyor.

(Mikrofon otomatik cihaz tarafından kapatıldı)

BAŞKAN – Tamamlayın sözlerinizi.

EROL KATIRCIOĞLU (Devamla) - Bunda doğrudan doğruya pandeminin etkisi olduğunu söylemek doğru değildir, pandeminin etkisi vardır, eyvallah, kabul ediyorum ama sadece pandemi değildir. Özellikle Hükûmetin içeride ve dışarıda problem çözme politikalarından vazgeçip sertlik politikalarına ve kutuplaştırıcı politikalara doğru yönelmiş olmasının getirdiği gerçekten bir çözümsüzlük hâli var. Ve ekonomideki bu sıkıntı da aslında bunun bir yansıması olarak ortaya çıkıyor. Dolayısıyla da Adalet ve Kalkınma Partisine seslenmek istiyorum: Lütfen, ülkeyi yöneten kadrolara bu “feedback”i vermek zorundasınız. Yani Türkiye iyi yönetilmiyor ve böyle giderse hepimiz gerçekten çok daha kötü günleri göreceğiz diye düşünüyorum.

Hepinize saygılar sunuyorum. (HDP sıralarından alkışlar)

BAŞKAN – Adalet ve Kalkınma Partisi Grubu adına Sayın Mehmet Erdoğan.

Buyurun. (AK PARTİ sıralarından alkışlar)

AK PARTİ GRUBU ADINA MEHMET ERDOĞAN (Gaziantep) – Sayın Başkan, değerli milletvekilleri; Covid-19’un ülkemiz üzerinde olumsuz etkilerinin asgariye indirilmesi ve özellikle istihdam kaybının önüne geçilebilmesi amacıyla Türkiye’de bir dizi önlem alınmış ve uygulamaya konmuştur. Bunların bir kısmı genel olarak ekonomiyi, dolayısıyla istihdamı arz ve talep taraflarından güçlendirici tedbirler olup bir kısmı da doğrudan özellikle çalışma hayatına ve istihdama yönelik tedbirlerdir. Salgının sağlık boyutu yanında diğer tüm etkileri azaltmaya başlayan pek çok tedbiri, teşviki hayata geçirmeyi sürdürüyoruz. Salgınla birlikte hayata geçirdiğimiz Sosyal Koruma Kalkanı kapsamında çalışanlarımıza ve dar gelirli kesimlere yapılan karşılıksız ödemelerin tutarı 38 milyar liraya ulaştı. Bunlara ilave olarak Covid-19 teşhisi nedeniyle tedavi gördüğü veya karantinada bulunduğu için çalışamayanlara yönelik iş göremezlik ödeneği devreye sokuldu. Özel sektörümüzün de işine sahip çıkmasını özellikle de üretim çarklarını döndürme iradesini takdirle izliyoruz. Sanayide, tarımda, ihracatta yaşanan olumlu gelişmeleri memnuniyetle görüyoruz çünkü küresel ölçekte arz ve talep dengelerinde çok büyük bir sapma oldu.

Değerli milletvekilleri, salgının en başından itibaren Türkiye salgınla mücadelesini elindeki tüm imkânlarla ve kararlılıkla sürdürüyor. Küresel çapta pek çok ülkenin baş etmekte zorlandığı hususlarda örnek gösterilen ülkeler arasında yer aldık. Covid-19 ile mücadelemizde 3 temel hedef üzerinde durduk:

1- İş gücü piyasasını ayakta tutmak.

2- Salgından etkilenen hane halkı ve işletmelere gerekli kaynağı ve likiditeyi sağlamak.

3- Temel sektörlerin faaliyetlerini sürdürmesini garanti altına alarak tedarik zincirlerini ayakta tutmak.

Tüm dünyada olduğu gibi Türkiye’de de parasal ve mali genişleme adımlarını vakit geçirmeden hayata geçirdik. Bu kapsamda Ekonomik İstikrar Kalkanı Paketi’ni de 18 Mart 2020’de açıkladık. Ortaya çıkan ihtiyaçlar doğrultusunda dinamik olarak alınan yeni tedbirlerle paketi genişlettik, Covid-19 salgını sürecinde açıkladığımız destek paketlerinin toplam büyüklüğünü 494 milyar TL ile millî gelirimizin yüzde10’una ulaştırdık.

Hepinizi saygıyla selamlıyorum. (AK PARTİ sıralarından alkışlar)

BAŞKAN – Cumhuriyet Halk Partisi Grup önerisini oylarınıza sunuyorum: Kabul edenler… Etmeyenler… Kabul edilmemiştir.

Sayın milletvekilleri, alınan karar gereğince gündemin “Kanun Teklifleri ile Komisyonlardan Gelen Diğer İşler” kısmına geçiyoruz.

1’inci sırada yer alan, Mardin Milletvekili Tuma Çelik’in Yasama Dokunulmazlığının Kaldırılması Hakkında Cumhurbaşkanlığı Tezkeresi ile Anayasa ve Adalet Komisyonları Üyelerinden Kurulu Karma Komisyon Raporu’nun görüşmelerine başlıyoruz.

IX.- KANUN TEKLİFLERİ İLE KOMİSYONLARDAN GELEN DİĞER İŞLER

A) Komisyonlardan Gelen Diğer İşler

1.- Mardin Milletvekili Tuma Çelik'in Yasama Dokunulmazlığının Kaldırılması Hakkında Cumhurbaşkanlığı Tezkeresi (3/1231) ile Anayasa ve Adalet Komisyonları Üyelerinden Kurulu Karma Komisyon Raporu (S. Sayısı : 227) (´)

BAŞKAN – Komisyon? Yerinde.

Komisyon raporu 227 sıra sayısıyla bastırılıp dağıtılmıştır.

Rapor üzerinde yapılacak görüşmelere başlıyoruz.

Söz talebi? Yok.

Savunma talebi? Yok.

Görüşmeler tamamlanmıştır.

Komisyon raporu Mardin Milletvekili Tuma Çelik’in yasama dokunulmazlığının kaldırılmasına dairdir. Raporu oylarınıza sunuyorum: Kabul edenler… Etmeyenler… Kabul edilmiştir.

Böylece Mardin Milletvekili Tuma Çelik’in yasama dokunulmazlığının bu dosya için kaldırılmasına karar verilmiştir.

Birleşime 19.30’a kadar ara veriyorum.

Kapanma Saati:19.08

ÜÇÜNCÜ OTURUM

Açılma Saati:19.38

BAŞKAN: Başkan Vekili Süreyya Sadi BİLGİÇ

KÂTİP ÜYELER: Mustafa AÇIKGÖZ (Nevşehir), Sibel ÖZDEMİR (İstanbul)

-----0-----

BAŞKAN – Sayın milletvekilleri, Türkiye Büyük Millet Meclisinin 3’üncü Birleşiminin Üçüncü Oturumunu açıyorum.

2’nci sırada yer alan, Aydın Milletvekili Metin Yavuz ve 60 Milletvekilinin Gıda, Tarım ve Orman Alanında Bazı Düzenlemeler Yapılması Hakkında Kanun Teklifi ve Tarım, Orman ve Köyişleri Komisyonu Raporu’nun görüşmelerine başlayacağız.

B) Kanun Teklifleri

1.- Aydın Milletvekili Metin Yavuz ve 60 Milletvekilinin Gıda, Tarım ve Orman Alanında Bazı Düzenlemeler Yapılması Hakkında Kanun Teklifi (2/2985) ve Tarım, Orman ve Köyişleri Komisyonu Raporu (S. Sayısı: 221) (´)

BAŞKAN – Komisyon? Yerinde.

Komisyon Raporu 221 sıra sayısıyla bastırılıp dağıtılmıştır.

Sayın milletvekilleri, alınan karar gereğince, bu teklif İç Tüzük’ün 91’inci maddesi kapsamında temel kanun olarak görüşülecektir. Bu nedenle, teklif tümü üzerindeki görüşmeler tamamlanıp maddelerine geçilmesi kabul edildikten sonra bölümler hâlinde görüşülecek ve bölümlerde yer alan maddeler ayrı ayrı oylanacaktır.

Teklifin tümü üzerindeki görüşmelere geçmeden önce 2 sayın milletvekiline 60’a göre söz vereceğim.

Sayın Müzeyyen Şevkin, buyurun.

IV.- AÇIKLAMALAR (Devam)

36.- Adana Milletvekili Müzeyyen Şevkin’in, 6284 sayılı Kanun hükümlerinin uygulanmadığına, İstanbul Sözleşmesi’nin tartışıldığına, bireysel silahlanmanın önünün alınamadığına, şiddetin son bulması için Kabineden neden ses çıkmadığını öğrenmek istediğine ilişkin açıklaması

MÜZEYYEN ŞEVKİN (Adana) – Sayın Başkan, değerli milletvekilleri; geçtiğimiz dört gün içerisinde 3’ü Adana’da olmak üzere 5 kadın acımasızca katledildi. Eylül ayında 20 kadın, 4 çocuk öldürüldü. Yine, erkek çocukların da içinde olduğu en az 20 çocuk istismar edildi, 97 kadına şiddet uygulandı. En az 59 kadın seks işçiliğine zorlandı. Şiddet dili beraberinde ölüm, kan, gözyaşı, dram getiriyor. Tüm bunlar yaşanırken kadınlarımızın koruma kalkanı 6284 sayılı Kanun hükümleri uygulanmıyor, İstanbul Sözleşmesi tartıştırılıyor ne yazık ki.

Türkiye’de yoksul kesimlerde yaşayan çocuklarımız, gençlerimiz uyuşturucu batağına sürüklenmiş durumda. Ulu orta silah satılıyor. Bireysel silahlanmanın önü alınamıyor, gencecik insanlar göz göre göre kurşunların, bıçak darbelerinin hedefi oluyor. Şiddetin son bulması için Kabineden hâlâ tek ses çıkmıyor, neden?

Artık yeter diyoruz, gerçekten artık yeter.

BAŞKAN – Sayın Taşcıer…

37.- Ankara Milletvekili Gamze Taşcıer’in, Nadir Hastalıkları Araştırma Komisyonu Raporu’nun sekiz aydır Genel Kurula gelmediğine, uzlaşıyla çıkarılan bu raporun Genel Kurulda okunması için neyin beklendiğini öğrenmek istediğine ilişkin açıklaması

GAMZE TAŞCIER (Ankara) – Teşekkür ederim Sayın Başkan.

Nadir Hastalıklar Komisyonu olarak dernek ve kurum temsilcilerini, aileleri, hastaları, hekimleri ve eğitimcileri dinleyerek önemli bir çalışma yürüttük, kapsamlı bir rapor hazırladık. Ancak üzülerek söylüyorum ki tam sekiz aydır rafta duruyor. Oysa tüm Komisyon üyeleri olarak partilerüstü bir bakış açısıyla değerlendirmiştik ama sekiz aydır rapor Genel Kurula gelmedi. Her hafta ailelerle ve dernek temsilcileriyle görüşüyorum, sekiz ayda en az 10 çocuğun hayatını kaybettiğini ilettiler. Buradan bir kez daha sormak istiyorum: Uzlaşıyla çıkarttığımız bu raporu Genel Kurulda okumak için neyi bekliyoruz? Oysa bu çocukların bekleyecek değil sekiz ay, bir dakika bile zamanları yok.

IX.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)

B) Kanun Teklifleri (Devam)

1.- Aydın Milletvekili Metin Yavuz ve 60 Milletvekilinin Gıda, Tarım ve Orman Alanında Bazı Düzenlemeler Yapılması Hakkında Kanun Teklifi ve Tarım, Orman ve Köyişleri Komisyonu Raporu (S. Sayısı: 221) (Devam)

BAŞKAN – Teklif üzerinde ilk söz, İYİ PARTİ Grubu adına Sayın Lütfü Türkkan’ın.

Buyurun Sayın Türkkan. (İYİ PARTİ sıralarından alkışlar)

İYİ PARTİ GRUBU ADINA LÜTFÜ TÜRKKAN (Kocaeli) – Sayın Başkan, değerli milletvekilleri; Gıda, Tarım ve Orman Alanında Bazı Düzenlemeler Yapılması Hakkında Kanun Teklifi’nin geneli üzerinde İYİ PARTİ Grubu adına söz aldım. Yüce heyetinizi saygıyla selamlıyorum.

Adalet ve Kalkınma Partisinin ben yaptım oldu diyerek Meclis Genel Kuruluna getirdiği bir başka yasayla daha 27’nci Dönemin Dördüncü Yasama Yılını açmış bulunuyoruz. Bugün, millet iradesinin tecelligâhı olan bu çatı altında, 4 milyondan fazla insanı etkileyecek olan bir kanun teklifi üzerinde konuşacağız.

Bu yasa teklifi Meclis Genel Kuruluna gelmeden önce üretici temsilcileri teklifi görüp tartışabildiler mi? Haberleri bile yok. Yani siz dolaşırken duyduklarınızı bu kanuna ekleyebildiniz mi? Yok. Mesela, Sayın Komisyon üyesi, sütün fiyatının hâlâ 2,30 lira olduğu yerde, süt üreticilerinin feryatlarını duyduğu hâlde buraya yansıtabildi mi ? O da yok. Bağırıyorlar adamlar ya, diyorlar ki: “105 lira bu yemin çuvalı. Ben 2,30’a sütü satıp nasıl besleyeceğim bu hayvanı?” Onlar var mı? Onlar da yok. Zira burada aslolan tarım sektöründe yer alan köylünün, çiftçinin sorunlarına çözüm bulmak değil; tarım alanlarından malı nasıl götürürüz, onun hesabıdır. Bu kanun öyle, malı götürme kanunu. Yine bir dümen var bu işin içerisinde yani milletin hayrına bir iş yok.

Tarımla ilgili meslek odaları, Ziraat Mühendisleri Odası, Veterinerler Odası, Ziraatçılar Derneği, diğer sivil toplum kuruluşları, demokratik kitle örgütleri bu teklifi tartıştılar mı bu kanun teklifi gelene kadar? Yok. Siz de hatırlarsınız, daha önce kanun yaparken ilgili STK’leri çağırırdık, dinlerdik, onların görüşlerini alırdık değil mi komisyonlarda? Var mı? Yok, hiç haberleri bile yok. Yani kanun yapmıyoruz arkadaşlar, size bir buyruk geliyor, o buyruğu bize onaylatmak için burada tiyatro yapıyoruz, vallahi tiyatro yapıyoruz. Bu duruma kendi adıma üzülmüyorum, sizin adınıza da üzülüyorum. Bu tiyatronun bir figüranı da sizlersiniz aynı zamanda.

Bu yasa teklifi önlerine gelen Komisyon üyeleri ve milletvekilleri 34 maddelik kanun teklifini tek tek, yeteri kadar tartıştılar mı? O da yok. Bu kanun teklifinde tarımın durumunu konuşacağız biz aslında, çiftçinin durumunu konuşacağız üretmek yerine birçok ürünü ithalata mahkûm bıraktığınız tarım üretiminin çöküşünü konuşacağız.

2002 yılında Adalet ve Kalkınma Partisi iktidara geldiğinde tarım sektöründe istihdam edilen kişi sayısı 7 milyon 458 bin kişiyken 2020 yılında bu sayı 4 milyona düşmüş. Yani bu 3 milyondan fazla kişi, köyde istihdam yaptığı alanı terk etmiş, sosyal problemlerini de sırtına yüklemiş, kente göç etmiş. Adalet ve Kalkınma Partisinin tarım politikaları sonucunda 3 milyondan fazla insanımız tarımsal üretimden vazgeçmiş artık, tarım sektöründeki istihdamımız yüzde 44 oranında azalmış. 2002 yılında Adalet ve Kalkınma Partisi iktidara geldiğinde ülkemizde 26 milyon 579 bin hektar tarım arazisi vardı, iktidarın rantçı ve ithalata dayalı tüketim ekonomisi sonucunda tarım alanı 23 milyon hektara düştü. Yani yaklaşık 3,5 milyon hektar azalma var; on sekiz senede yüzde 12 erimiş.

Bu yüzde 12’yi küçümsemeyin, yok etti aslında, yüzde 12 öyle demek. Rakamları vereceğim size, niye yok etti? İktidara geldiğinizde nüfus 65 milyondu, şu anda 83 milyon. Suriyelileri saymıyorum yani deklare edilmiş Suriyeliler 5,4 milyon diyorlar, herhâlde kayıtsız 1-2 milyon da öyle vardır, Türkiye'nin nüfusu neredeyse 90 milyona yaklaştı. Nüfus 25 milyon arttığı hâlde tarım alanları yüzde 44 oranında küçülmüş. Hem nüfusunuz yüzde 30 artacak hem de tarım alanlarınız azalacak Türk milletini kıtlıkla imtihan etmekten başka bir şey değil bu tarım politikaları.

Sadece tarım alanlarını değil, çiftçiyi ve çiftçinin geleceğini de yok ettiniz. Resmî rakamlara göre bugün 20 çiftçiden 1’i borcundan dolayı icraya düşmüş. Ülkemizde zirai amaçlı kullanılan kredi miktarı 10 kat artmış. Buna “Biz krediyi çok artırdık.” demeyin. Kredi artırması ne biliyor musunuz aslında? Köylü borçlanmış yani ve borcunun karşılığını da ödeyemiyor. Devamlı banka öteliyor, öteliyor, bir noktadan sonra da icraya gidiyor. Ben traktörünü garajdan çıkarmayan köylü gördüm. Sebep? “Ağabey, icra memurları dışarıda bizi bekliyor.” diyor. Traktörü var, garajdan çıkaramıyor. Kendi garajında değil ha, ya kayınbabasının garajında ya bacanağının garajında, haczedilmesin diye. Köylünün durumu bu aşamada.

Tarımsal üretimin toplam hasıla içindeki payına baktığımızda yüzde 9’lardan yüzde 6’lara düşmüş. Bunun anlamı nedir biliyor musunuz? AK PARTİ iktidarı, Türk çiftçisini, nimetini göremediği külfetlere maruz bırakmış. Çiftçiyi borç yükü altında ezmiş ancak yüklendiği onca kredi borcuna rağmen emeğinin, alın terinin karşılığını almasına müsaade etmemiş. Çiftçiler bankalardan kredi kullanırken sermayeleri olan tarlaları ipotek vermiş. Çiftçimizin elindeki traktöre dahi el koyan, çiftçinin traktörünü garaja mahkûm eden bu düzeni kabul etmiyoruz, etmeyeceğiz. Şu an gidin köylere, görün çiftçinin hâlini. Aileler perişan, hepsi borç içinde yüzüyor. Eskiden harman zamanını beklerdi köylüler çocuğunu evlendirmek için, “Harmanı bekliyorum.” derdi. Niye? “Ben çocuğa düğün yapacağım.” Şimdi harman yetmiyor; harmanı yaptıktan sonra o tarlayı satıyor ki anca düğünü yapsın, harman yetmiyor artık.

AK PARTİ’nin bugüne kadar olan her Tarım Bakanı aslında birer trajedi. Köylüyü, çiftçiyi bitiren zanlılar; başımıza Bakan diye getirdikleri şahıslardır bunlar. Kâğıt üzerinde başarılar yazmayı seviyorsunuz ya, tıpkı yerli ve millî uçağımızın devamlı havada uçtuğu gibi. Korkuyorum; daha yakıtı da bitmedi, aşağıya da inmedi; bu uçağın akıbetini de merak ediyorum. Uçak uçuyor ama aşağıya inmedi daha. (İYİ PARTİ sıralarından alkışlar) Yakıtı bitecek bunun, kaç senedir, aşağıya indirin şunu ya.

Rakamlarla gözünüzü doyurabiliyorsunuz ama insanların karnı hakikaten doymuyor. Boyayabilirsiniz, bu rakamlarla siz de tatmin olabilirsiniz ama bu rakamlar insanların karnını doyurmuyor.

Tarım Bakanı Pakdemirli geçtiğimiz günlerde Kocaeli’deydi. Sayın Bakan diyor ki: “Tarımda Avrupa’nın lideriyiz.” Tarım Bakanıyla ilgili de şu ana kadar hiç söylemediğim bir şey söyleyeceğim. Suçların hep kişisel olduğunu iddia ederim ben yani hiç kimse kardeşinin, oğlunun, babasının, kız kardeşinin, eşinin suçundan dolayı suçlanamaz ama arkadaşlar, bakın, bu KHK’liler var ya, önemli bir kısmının kardeşi FETÖ mensubu, adam işinden el çektirilmiş. Gitmiş müracaat etmiş, suçsuzluğu ispat edilmiş, işe başlatmıyoruz. Niye? Bunun kardeşi FETÖ terör örgütü… Eyvallah. E, bunun da kardeşi cezaevinde ya. Birisini Bakan yapıyorsunuz, öbürünü öğretmenlikten atıyorsunuz. Adalet duygusunu geliştirin biraz diye bir örnek verdim.

Tarım Bakanı geçtiğimiz günlerde Kocaeli’deydi, Sayın Bakan “Avrupa’nın lideriyiz.” dedi orada. E, madem lideriyiz, Avrupalı çiftçilere kıyasla bizim çiftçimiz, köylümüz neden yokluk ve fukaralık içinde? Köylere gidin bakın, Türkiye’de tarımın aynasını orada göreceksiniz. Sayın Bakana kalırsa “Tarım ve gıda dış ticaret hacmi dünyada 1,6 trilyon dolar, Türkiye’de 30 milyar dolar, Avrupa’nın lideriyiz.” diyor. Yahu rakamlarla da oynamayı artık becerememeye başladınız. Konya Ovası kadar Hollanda’nın tarımdaki 112 milyar dolarlık dış ticaretini nereye koyuyorsunuz? Nasıl lider oldunuz siz? Yalan yalan, iyi de bu yalan artık fersah fersah… Yani, oradaki, Kocaeli’deki vatandaşlar onun yüzüne baktılar, dediler ki: “Ya, Sayın Bakan, sen bizi aptal mı zannediyorsun?” Hakaret ediyor yani insanlara. “Avrupa’nın lideriyiz.” diyor, nasıl lideriyiz? Konya Ovası kadar bir ülkenin tarım ihracatı bizim 4 katımız kadar ama biz tarımda dünyanın lideriyiz.

Bu on sekiz yıllık iktidarda tarımda başarı yok, sorunlar var. Eğer tarımdaki sorunları çözemezsek Türkiye'nin sorunlarını da çözemeyiz. Tarımın, çiftçinin, üreticinin sorunlarını çözeceksiniz ki Türkiye'nin sorunları çözülsün; kırsalın sorununu çözeceksiniz ki kentin sorunu çözülsün. Aslında her tarla birer fabrika, her tarla yerinde istihdam, her bir tarla kendi kendine yeten ülke demek. O tarlaların hepsi dışarıya giden milyarlarca dolar yerine kırsalda gerçekleşen kalkınma demek.

İktidara gelir gelmez tarımda ilk yıkımı tütünde gerçekleştirdiniz, gitmeniz yakınken son yıkımı yine tütün çiftçisine yaşatmak istiyorsunuz. Bakıyoruz ki kanun teklifinde yerli tütünün en az yüzde 30 kullanılmasını şart koşuyorsunuz. Bu, on sekiz yıllık Adalet ve Kalkınma Partisi iktidarında, Türkiye’de çiftçilerin önemli geçim kaynaklarından olan tütün üretimini bitirdiğinizin ilanıdır. Tütün üretimi, tütün üreticisiyle birlikte dibe vurmuştur. 2003 yılında tütün üretilen alan miktarı 1 milyon 800 bin dönümdü. Bu ne kadar şu anda? 800 bin dönüm; yani yüzde 50’den fazla azalmış, yüzde 60 azalmış tütün üretim alanları. Tütün üretim alanlarımızın yüzde 50’den fazla azalmasını nasıl açıklayacaksınız bilmiyorum. 2003 yılında 150 bin tonmuş tütün üretimi, 2019 yılında bu üçte 1’ine inmiş, 50 bin ton sadece. 2003 yılında 334 bin aile tütün ekerken bu, şu anda 50 bin aileye inmiş yani yüzde 15’i sadece tütünle uğraşıyor. Tütünden geçimini sağlayan 284 bin ailenin geçim kaynağını kaybetmesini nasıl açıklayacaksınız, merak ediyorum. Türkiye’de tütünü korumak için bir fon uygulaması vardı, AK PARTİ döneminde bu fon kademeli olarak azaltıldı ve en sonunda, Cumhurbaşkanlığı hükûmet sistemine geçtikten sonra bir kararnameyle sıfıra indi. Bunun tek nedeni, uluslararası sigara şirketlerinin iktidardan olan talepleri ve iktidar üzerindeki baskılarıdır. Bu yaklaşım gösteriyor ki AK PARTİ, tütün üreticilerinin değil, uluslararası sigara şirketlerinin yanında yer alıyor.

Köylü milletin efendisiydi, artık milletin efendisi küresel tarım çeteleri, küresel tarım lobileri oldu. Tıkır tıkır işleyen bir planla Türk köylüsü, Türk çiftçisi ipotek altına alındı, Türk toplumuna büyük bir oyun oynandı. Maalesef, bu güzel coğrafyanın değerini bilmiyorsunuz, bu temiz toprakları işlemesini, bu topraklar üzerinde yaşayan temiz insanlara sahip çıkmayı bilmiyorsunuz, üretmesini bilmiyorsunuz. Türkiye’de güneş var, toprak var, su da var ama hâlâ istenilen düzeyde tarımsal üretim yok, sebebini hiç düşündünüz mü? Ancak daha asıl kötüsünü görmedik, ilerleyen dönemde insanların ekmeğe muhtaç olduğunu göreceğiz asıl. Bakın, altını ısrarla çiziyorum, ekmeğe muhtaç olacak bu ülke. Bunu en iyi idrak eden ülkelerin başında Rusya geliyor. Rusya dünyanın en büyük buğday üreticilerinden biri, aynı zamanda Türkiye'nin ithal ettiği buğdayın yüzde 50’sini de üreten ülke Rusya. İhracatından çok daha fazla, tüketiminden fazla, ihtiyacından fazla üretim yapmasına rağmen ihracatını durdurdu pandemi döneminde, yapmıyor. Rusya’yı yönetenler iyi biliyor ki aç insan karnını doyurmak için her şeyi yapar. Çünkü artık küreselleşmenin sonuna geldi dünya. Önümüzdeki birkaç yıl içinde ülkeler kendi içlerine kapanacaklar. Rusya bu elindeki buğday stokuyla yarın öbür gün karşımıza gelip her türlü talebini size kabul ettirmek isteyecektir. Küreselleşmenin sona ermesinden en çok etkilenecek ülkelerin başında Türkiye geliyor. Kendi kendine yeten bir ülke olmanın önemini kavrayamayan…

Hatırlar mısınız ne dedi Tarım Bakanı? “Dövizimiz var ki ithal ediyoruz.” Hadi, döviz yok şimdi, ithal et bakalım. Yok döviz ya, yok, ithal et. (İYİ PARTİ sıralarından alkışlar) İthal edemezsen ne olacak? Aç kalacak bu toplum. Sebebi de siz olacaksınız. Tarım Bakanı bu acı gerçeği kafasına koymalı. Çünkü AK PARTİ iktidarı yüzünden, yediğimiz ekmek bile artık ithal buğdaydan yapılıyor. Ekmek yoksa pasta yesinler yani makarna yesinler bile diyemeyecekler çünkü makarnanın buğdayı da ithal, makarna da yiyemeyeceğiz.

Ekonominin tamamında olduğu gibi tarımda da rant üzerine kurduğunuz saadet zinciriyle çiftçiye değil büyük sermaye sahiplerine hizmet ediyorsunuz. Türkiye’de bulunan -bunu, daha önce bu kürsüde söylemiştim- Amerikan Büyükelçiliği Tarım Müşaviri Amerikan Büyükelçiliği nezdinde çalışan en önemli birimlerinden birisidir, siyasi müşavirden bile önemlidir. Ben bunu geçmişte yaşadım bir sanayici olarak. Çıkan bir kanunun yanlışlığıyla alakalı o zaman Devlet Planlama Teşkilatına ve Hazine ve Dış Ticaret Müsteşarlığına gittim. Karşıma çıka çıka Amerikan Tarım Müşaviri çıktı. Onlar izin vermedikleri için Türkiye’de ayçiçeği üreticisini her sene kapana sıkıştırdılar, her sene. Tek sebebi de Tarım Müşavirinin baskısıydı. Artık Türkiye’de tarım politikalarının tamamına müdahale etmeye başladı Amerika Tarım Müşavirliği. Bu yanlıştan bir an önce dönün. Ya, bu bir boyunduruk, Türkiye’nin başını uzattığı bir boyunduruk. Tarım Bakanlarını da bu Amerikan şirketlerinin yöneticilerinden seçerseniz bu boyunduruk daha da sıkıyor. Seçtiğiniz Tarım Bakanı da bir Amerikan patates şirketinin temsilcisi. Amerika Tarım Müşavirliği rahatlıkla at oynatıyor “Bu bizim adam.” diyor ya. “Bizim adam şu anda tarımı yönetiyor, yani biz yönetiyoruz.” diyor. Bunu kim diyor? Amerikan Tarım Müşaviri diyor.

Gelin hep birlikte çiftçilerin borçlarını silelim, İYİ PARTİ olarak size çağrımız var. Bırakın öyle desteği mesteği, çiftçilerin borçları var ya. Bir sürü adama bir sürü kıyak yapıyorsunuz ya; Cengiz İnşaatın borçlarını siliyorsunuz, öbürüne ballı yerler veriyorsunuz, öbürüne ihaleyi veriyorsunuz, geri alınca 45 milyon para veriyorsunuz. Onları yapmak yerine, gelin bu gariban köylünün borçlarını silin ya. Hem hayır dua alacaksınız hem memlekete iyilik yapacaksanız, ikisi bir arada olacak. Öbürleri hayır dua da yapmaz, siz gittikten sonra sizin karşınıza geçer, onlar size küfretmeye başlar. Yemin ediyorum, onlar öyle, onlar her dönemin adamı çünkü; ama o gariban köylü ölene kadar size dua eder, o dualar da size belki yeter.

Çiftçimizin nefes alması lazım, nefes alamazsa insanımız nefes alamaz, şehirlerimiz nefes alamaz. Hepimizin gördüğü bir gerçek daha var, köyden kalkınmayı başlatamadığımız için meydana gelen ekonomik yıkım sosyal yıkımı da beraberinde getirdi. Bu yıkımın bedelini boş kalan köyler, aşırı göç alan kentler, sokaklar ve dağılan aileler ödedi. Buna artık dur demenin zamanı geldi. Dur demek için de öncelikle milletin sesine, köylüye, çiftçiye, esnafa, çalışana kulak vermeniz gerekiyor. Vatandaşı duyabilmemiz için mutlaka iyileştirilmiş ve güçlendirilmiş parlamenter sistemi yeniden inşa etmemiz gerekiyor.

Sayın Başkanım, değerli milletvekilleri; partili Cumhurbaşkanlığı sistemiyle geçirdiğimiz bu üç yıl içinde her şeyin düzeleceğini, durdurulmaz bir yükselişe geçeceğimizi iddia etmiştiniz. “Bize yetkiyi verin, doların hâlini görün.” demiştiniz, doların hâlini görüyoruz. Cumhurbaşkanlığı hükûmet sistemine geçmeden önce dolar 4,55 liraydı, ben artık takip edemiyorum, şu anda en son gelirken 7,80 diye okumuştum. Belki yine yükselmiştir yani oradan kürsüye gelene kadar yine yükselmiştir mutlaka. Bak, mesafe o kadar, oturduğum yerden kürsüye gelene kadar doları sabit tutamıyorum, yükselmiştir diyorum; süreç bu kadar sıkıntılı. (İYİ PARTİ sıralarından alkışlar) Aynı tarihlerde kamunun iç ve dış borç stoku 970 milyar Türk lirasından… Evet, Cumhurbaşkanlığı hükûmet sistemine geçtiğimizde kamu borç stoku, iç ve dış borç stoku 970 milyar liraydı, şimdi 1 trilyon 810 milyar liraya çıkmış, neredeyse yüzde 100 artmış. Kişi başına düşen borç miktarı ise 12 bin liradan 22 bin liraya çıkmış. Cumhurbaşkanlığı hükûmet sisteminin karnesi burada. Hiç öyle boşuna, yalandan dolandan lafları söylemeye gerek yok, bütün rakamlar… Bu rakamlar da benim söylediğim rakamlar değil, biraz evvel arkadaşların da çok eleştirdiği, bütün toplumda artık güvenilmez bulunan TÜİK’in rakamları. Bunlara da “Yalan söylüyor.” diyorsanız gelin burada da söyleyeyim. “TÜİK burada da yalan söylüyor.” Deyin, diğerlerinin de yalan olduğunu kabul etmiş olursunuz en azından.

Yeni sistemde yükselişe geçen sadece borçlarımız oldu, başka da hiçbir şey değil.

ERKAN AKÇAY (Manisa) – Sistemle ne alakası var? Sistemle alakası yok.

LÜTFÜ TÜRKKAN (Devamla) – İlk günden itibaren demokrasiden, denetimden ve hukuktan uzak bu yönetimin, değil bir ülkeyi yükselişe geçirmek, olduğu yerde bile tutamayacağını söylemiştik. Keşke biz haksız çıksaydık, siz de haklı çıksaydınız; keşke ekonomimiz sıralamada dibe çakılmak yerine yukarıya doğru ilerleseydi, keşke Türk Lirası güçlenseydi de iddia ettiğiniz gibi uluslararası finans lobilerinin oyuncağı hâline gelmeseydik; keşke insanımızın alım gücü, huzur ve refahı artsaydı da biz yanılmış olsaydık.

Bu süre zarfında kişi başına millî gelirimiz 2 bin dolardan daha fazla azalmış, her bir vatandaşımız sadece iki yılda yüzde 20 daha fakirleşti. Son açıklanan verilere göre, sadece son bir yılda istihdam edilenlerin sayısı 2 milyon kişi azaldı. Genç işsizlik oranı yüzde 26’ya yükseldi, gençlerin bu ülkede yaşama hayalleri yok oldu; birçoğu fırsat bulmaları hâlinde yurt dışında yaşamayı tereddüt etmeden kabul edecek hâle geldi çünkü nepotizm memleketimizi âdeta esir aldı, adam kayırma ve torpil bütün devlet bürokrasisini işgal etti. Bu ahbap çavuş ilişkileri sarmalında gençlerimiz, emeklerinin karşılığını alamayacağını görmeye başladı. İşsiz kalan ya da güvencesiz işlerde oradan oraya sürüklenen gençlerin umutları ve inançları kayboluyor. Hak ettiğini alamayacağını düşünen gençlerin oranı yüzde 70’lerin üzerinde yani kısacası, gençler hayallerinden ve ideallerinden vazgeçmiş. Peki, niçin? Tam olarak ne olduğunu kimsenin çözemediği, ülkeye her geçen gün yeni bir hasar bırakan, denetimin, şeffaflığın ve hukukun olmadığı bu ucube siyasal sisteme geçtiğimiz için.

16 Nisan 2017’de bu sistem için ne söylediysek maalesef hepsinde haklı çıktık. “Biz demiştik.” demek çok hoşumuza gitmiyor ama o gün bu sisteme “hayır” demenin gururunu da ömrümüz boyunca göğsümüzde madalya olarak taşıyacağız. Türkiye Büyük Millet Meclisinin yüksek tarihî vasfı ve vazifesi, Cumhurbaşkanlığı hükûmet sistemiyle birlikte de akamete uğradı.

Sayın Başkan, değerli milletvekilleri; siyasal iktidarın yasamayı ve yargıyı tahakküm altına aldığı Cumhurbaşkanlığı hükûmet sistemi, dar bir zümreye geniş yetki ve imtiyazlar verirken Türk milletinden bugününü ve geleceğini çalıyor. Bir Cumhurbaşkanı düşünün ki sabah parti mitingi yapsın, öğleden sonra yüksek yargı mensuplarını atasın. Ne kadar mantıklı geliyor size? Ne kadar doğru geliyor? Bir Cumhurbaşkanı düşünün, bir taraftan cumhurbaşkanı sıfatıyla illere vali atasın, öbür taraftan dönsün, parti genel başkanı sıfatıyla aynı ile partisinin il başkanını atasın. Doğru mu bu? Bu açıkça bir parti devleti, adı da tek adam rejimi, başka bir şey değil. Türk toplumunu ekonomide, hukukta, eğitimde ve beşeriyette olan yarışındaki tüm mecralarda geride bırakan bu siyasal sistemi daha fazla sürdürmemiz mümkün değildir. Biz, yüz kırk dört yıllık parlamento geleneği olan bir ülkeyiz. Gazi Meclis unvanına sahip tek Parlamento olan Türkiye Büyük Millet Meclisi, kurulduğu ilk günden itibaren tarihin kendisine yüklediği sorumluluğun ve vasıfların bilinciyle hareket etmiştir.

(Mikrofon otomatik cihaz tarafından kapatıldı)

BAŞKAN – Tamamlayın sözlerinizi.

LÜTFÜ TÜRKKAN (Devamla) – Türkiye Büyük Millet Meclisi, milletin kendisine tevdi etmiş olduğu kanun yapma iradesiyle kişi hak ve hürriyetlerini, ifade özgürlüğünü ve devlet yönetiminde adaleti gözetme iradesini sonuna kadar muhafaza edecektir. Biz, ısrarla “Egemenlik kayıtsız şartsız milletindir.” demeye devam edeceğiz.

Saygılarımla. (İYİ PARTİ sıralarından alkışlar)

BAŞKAN – Milliyetçi Hareket Partisi Grubu adına Sayın Hasan Kalyoncu, buyurun. (MHP sıralarından alkışlar)

MHP GRUBU ADINA HASAN KALYONCU (İzmir) – Sayın Başkan, saygıdeğer milletvekilleri; 221 sıra sayılı Gıda, Tarım ve Orman Alanında Bazı Düzenlemeler Yapılması Hakkında Kanun Teklifi’nin tümü üzerine Milliyetçi Hareket Partisi Grubu adına söz almış bulunuyorum. Genel Kurulu saygıyla selamlıyorum.

Bugün, kırk yıl önce 12 Eylül zulmünün idam ettiği Mustafa Pehlivanoğlu ağabeyimizin şehadet yıl dönümüdür. Bu vesileyle tüm şehitlerimizi rahmet ve minnetle anıyorum, ruhları şad olsun.

Sözlerime başlamadan önce, Dağlık Karabağ’da Ermeni işgalini sona erdirecek siyasi iradeyi ve gelen zafer haberlerini alkışlıyorum. Otuz yıla yakın bir zamandan beri bütün uluslararası kararlara rağmen Ermenistan işgali altında bulunan Azerbaycan’ın Dağlık Karabağ bölgesi, Hocalı katliamıyla onulmaz yaralar açan ve 1 milyona yakın Azerbaycan Türkünü göçmen durumuna düşüren bir vahşet yaşamıştır. Bunun yanı sıra, yaz ortalarından beri Ermenistan’ın işgal alanını genişletme girişimleri başlamış, Azerbaycan ordusu kendi vatan topraklarını işgalcinin elinden kurtarmaya çalışmaktadır. İçimizden çıkan kara ağızlılar Ermenistan’la ağız birliği etmişçesine Azerbaycan’ın saldırganlığından dem vurabilmektedir. Bazıları da barış adı altında teslimiyet tavsiye etmektedirler. Millî İstiklal Mücadelesi’ni başarıyla yönetmiş Gazi Meclisimizin bir üyesi ve bir Türk evladı olarak Azerbaycan’ın hukuk ve tarih önündeki haklı duruşunu sonuna kadar destekleyeceğimi bu kürsüden bir defa daha ifade etmek istiyorum. Türkiye Cumhuriyeti’nin de devleti ve milletiyle birlikte aynı tutumda olduğunu bilmenin güven ve iç huzurunu yaşıyorum.

Kıymetli arkadaşlar, Milliyetçi Hareket Partisinin tarım politikalarının temelinde tarım arazilerinin ve su kaynaklarının korunması yer almaktadır. Türkiye’nin tarım arazisi bakımından sınıra gelmiş olduğu belirtilmektedir. Bir ülkede tarımsal üretimi etkileyen faktörlerin başında ülke topraklarının kullanım şekli önem kazanmaktadır. Buna göre, ülkemizde işlenebilir topraklarımızın yüzde 60’ında ekim yapılabilmektedir. Ayrıca, gün geçtikçe çayır ve mera alanları azalmakta dolayısıyla hayvancılık ve mandıracılık da olumsuz etkilenmektedir. Çayırların tarıma ayrılması tarımsal arazi miktarını genişletmiş gibi görünse de bu topraklardan istenilen düzeyde verim alınamamıştır. Buna ilaveten, ormanlık ve fundalık araziler tarım arazisi yapılmak amacıyla tahrip edilmiştir. Türkiye'de tarımsal arazi kullanımı, sahip olunan kaynakların etkin ve sürdürülebilir bir şekilde kullanılması, ekonomik kalkınmanın sağlanması bakımından gereklidir. Ekonominin ana sektörlerinden olan tarımın en temel sermayesi olan toprak diğer üretim faktörlerinden farklı olarak yeniden üretilemez nitelikte olduğundan, sürdürülebilir kullanımı özel bir önem taşımaktadır.

Tarım topraklarının korunması, geliştirilmesi ve sürdürülebilir bir şekilde kullanılabilmesi bakımından, genel anlamda arazi yönetimi çerçevesinde, tarımsal üretime uygun arazilerin belirlenmesi ve bunların niteliklerine uygun olarak kullanılması gerekmektedir. Hâlihazırda Türkiye’nin bazı bölge ve yöreleri için yapılan detaylı toprak etüt çalışmaları dışında, ülke genelini içine alan sadece ön etüt çalışmaları yapılmıştır. Nüfusun gelecekte artacağı göz önüne alındığında tarım arazilerinin önemi çok net ortaya çıkmaktadır. Artan nüfusun beslenebilmesi için, ürün verimini artırmak ve yeterli toprağı bulabilmek gereklidir. Ürünü artırmak için daha verimli çeşitler geliştirilebilir fakat toprakta böyle bir durum söz konusu değildir. Sürekli üretim yapılan topraklarda kirlenme ve sulu tarım yapılan arazilerde tuzluluk gelecekte karşılaşacağımız en büyük problemler arasında yer almaktadır.

Bugün, devlet arazilerinin tarıma yönelik kiralama işlemleri yapılmakta olup tarıma teşvik açısından önemli bir değer taşımaktadır fakat kiralanan alanların amacına yönelik kullanılıp kullanılmadığı sıkı bir denetim altına alınmalı ve takip edilmelidir.

Sayın milletvekilleri, günümüzde “hobi bahçeleri” adı altında tarım arazileri bölünmüş, parçalanmış, amaç dışı kullanılarak kirletilmeye devam edilmektedir. Bu konuyla ilgili Milliyetçi Hareket Partisinin vermiş olduğu kanun teklifi, araştırma önergesi ve soru önergeleri mevcuttur. Bu kanun teklifiyle beraber, tarım alanlarının korunması ve yapılaşmasının düzenlenmesi bizim teklifimizle uyum göstermektedir.

Türkiye’deki tanımı farklı kullanılsa da modern ülkelerdeki anlayışa göre hobi bahçeleri, şehirlerde yeşil alanların oluşumuna destek veren bir görev ifa eder. Hobi bahçeleri, kentte yaşayanların boş zamanlarında daha çok meyve, sebze ve süs bitkisi gibi üretimde kullandıkları küçük tarım parselleridir. Hobi bahçelerinin rekreasyonel, ekolojik, ekonomik, sosyal ve eğitsel açıdan pek çok işlevi de bulunmaktadır.

Hobi bahçeleri Avrupa kentsel peyzajının önemli bir kısmını da oluşturmaktadır. Farklı ülkelerde 2008 itibarıyla yaklaşık 3 milyon adet hobi bahçesi bulunmaktadır. Örnek verecek olursak Almanya’da bütün bahçelerin, kamu yeşil alanı oluşturma açısından da önemli bir unsur olan kent tarımı veya hobi bahçesi denilen uygulamanın şehir merkezinde, şehrin bütün her tarafından ulaşılabilecek durumda olması gerekmektedir. Literatürdeki tanımlaması da böyledir.

Amacı şehirdeki insanların toprakla buluşması, bir şeylerle uğraşması, vakit geçirmesi olduğu için bunun bir standarda bağlanması gerekmektedir. Seçim bölgem olan İzmir’de “hobi bahçesi” adı altında havuzlu villalar, siteler bulunmaktadır. Bunların hepsinde belediyelerin sorumluluk alması ve Türkiye’nin toprağının korunması gerekmektedir. Yani belediyeler para kaybetmek, vatandaşla karşı karşıya gelmemek gibi kaygılar gütmemelidir.

Ülkemizdeki hobi bahçeciliğinin Avrupa’da olduğu gibi belediyelerin, tarım il müdürlüklerinin, il özel idaresinin denetimi altında bir sosyal hizmet alanı olarak kent bahçeciliği şeklinde devam etmesi sağlanmalıdır. Hem tarım alanının yazlık site hâline gelmesinin hem de kentsel altyapıdan mahrum gecekondu görüntüsünün önüne geçmek gerekmektedir.

Bu şekliyle, özellikle büyükşehirde yaşayan insanlarımızın doğayla bulaşmasına hizmet edecek bir çözüm uygulanmaya geçirilmelidir.

Kıymetli arkadaşlar, ayrıca, Milliyetçi Hareket Partisi’nin kanun teklifleri arasında yer alan tarım arazilerinde problem oluşturan ön alım hakkı bu kanun çerçevesinde tekrardan düzenlenmiştir. Tarımsal araziler için olan ön alım hakkının kötüye kullanılması gerekçesiyle sınırdaş tarımsal arazi maliklerinin ön alım hakkının kaldırılması amaçlanmıştır. Netice itibarıyla, köylü arasında ön alımla ilgili çeşitli husumetler, davalar ve yaralamalara kadar giden bir süreç mevcuttu; bu kanunla bu süreç ortadan kalkmaktadır.

Kent tarımının, gündemi aşırı derecede meşgul ettiği ve sitelerde, gökdelenlerde tarım ve yeşil alan uygulamalarının var olduğu bugünlerde, topraklarımızın ve yeşil alanlarımızın korunması, gelecekte kullanılabilir şekilde tutulması gerekmektedir. Özellikle erozyonla, kirlenmeyle, sanayileşme ve şehirleşmeyle kaybedilen verimli arazilerin ve yeşil alanların net kurallarla etkin şekilde korunması geleceğimizin teminatı olacaktır. Sürdürülebilir uygulamaları bir an önce uygulamaya koymalı ve geleceğimize sahip çıkmalıyız. Tarımda uzun vadeli ve yüksek verimli planlamalarla ülke geleceği garanti altına alınmalıdır.

Sayın milletvekilleri, iklim değişikliği çerçevesinde en fazla sorunla karşılaşılacak olan alanlar arasında tarım ve hayvancılık yer almaktadır. Bu sebeple, tarım topraklarının korunması yanında Tarım ve Orman Bakanlığında öncelikli alanlar belirlenmelidir ve bu konularda projeler geliştirilmelidir. Bu projelerin Türk tarım politikalarına yön verecek şekilde dizayn edilmesi gereklidir. Tarım ve Orman Bakanlığı tarafından desteklenecek projeler geleceğe yönelik politikalar oluşturacak şekilde olmalıdır. Ayrıca üretim çiftliklerinin de aktif olarak çalışması gerekmektedir. Bu yapılan projelerin uygulama alanları olarak TİGEM’e büyük bir sorumluluk düşmekte ve bu proje sonuçlarını uygulayabilecek nitelikte bir yönetim ve vizyona kavuşturulması gerekmektedir.

Sayın milletvekilleri, ayrıca kimyasal, biyolojik, radyoaktif ve nükleer tehdit ve tehlikeler kapsamında yeni yayımlanan yönetmelikte bakanlıkların görev ve sorumlulukları belirlenmiştir. Bu yönetmelik tarafımızdan takip edilmekte ve olumlu bulduğumuz bir çalışmadır. Fakat tüm alanlarda önleyici tedbirlerin ve savunma tedbirlerinin tam anlamıyla yer almadığı görülmektedir. Biyolojik savaş yöntemleri sadece direkt insanı hedef alan organizmalardan ibaret olmayıp tarım ürünleri yönünden de bu biyolojik saldırılar olabilmektedir. Toplumları zayıf bırakmayı amaçlayan bu yöntemler tarıma da yönelebilmektedir. Bu amaçla araştırma yapacak yüksek güvenlikli laboratuvarlar oluşturmak gerekliliği vardır. Bu oluşturulacak laboratuvar, araştırma yapabilecek nitelikte olup tarımsal saldırıları önlemeye yönelik çalışmalar yaparken üniversitelerle de iş birliği hâlinde olmalıdır; bunun yanında, istilacı türler ve patojenlerle de mücadelede aktif görev yapabilecek kapasitede olmalıdır. Tüm bunlar göz önünde bulundurularak AFAD veya Cumhurbaşkanlığına bağlı yüksek güvenlikli laboratuvar ve araştırma merkezi oluşturulması faydalı olacaktır. Çalışılacak bu organizmaların büyük tehlike arz etmesi nedeniyle, yurt içerisinde üniversitelere ve araştırma merkezlerine de dağılması engellenecektir çünkü dünyada bu yönde kazalar sonucu yayılan organizmalar sebebiyle felaketlerin yaşandığı bilinmektedir. Özellikle biyolojik savaşa karşı önlemler oluşturma hem zirai faaliyetler hem insan hem hayvan sağlığı açısından büyük önem taşımaktadır.

Sayın milletvekilleri, Adana ilimizde ülkemizin ve Avrupa’nın ilk tarıma dayalı ihtisas organize sanayi bölgesinin kurulması için çalışmaların devam ettiğini biliyoruz. Bu, su ürünleri açısından kurulacak olan bir organize sanayi. Bizim de yerinde ve yararlı bulduğumuz bu proje alanında 215 adet havuz, işletme tesisi ve yeni türleri geliştirmek için ileri teknolojiye sahip teknokent kurulması ve projenin hayata geçirilmesi aşamasında 3 bin kişilik yeni istihdam alanı ortaya çıkarması beklenmektedir. Proje kapsamında, özel sektör tarafından yaklaşık 1,6 milyar TL yatırım yapılacağı tahmin edilmektedir. Su ürünleri yetiştiriciliği açısından büyük öneme sahip olan bu kanun teklifi tarafımızdan desteklenmektedir.

Kıymetli milletvekilleri, öncelikli olarak dert edinmemiz gereken şey Türk vatan toprağını ve özellikle tarım topraklarını korumaktır çünkü toprak ve tarım aynı zamanda ülkemizin ve insanımızın gıda güvenliğinin temel taşıdır. Bunun birkaç oy veya üç kuruş çıkar uğruna heder edilmesini önlememiz, stratejik önemde millî yükümlülüğümüzdür.

Bu düşüncelerle, görüştüğümüz kanun teklifini olumlu bulduğumuzu ifade etmek istiyorum. Bu kapsamda, yüce heyetinizin mera alanlarının, ormanların ve tarımsal arazilerin korunmasının önemine vâkıf olduğundan şüphemiz yoktur. Ancak bu kanundan sonra, gecikmeden su kanununun da ele alınması gerekmektedir. Küresel ısınma yaşanırken önlemler almazsak yakında kullanabileceğimiz su kalmayabilir. İçmeye uygun nitelikte ve temizlikte su kıtlığı yaşayacağımız gibi, tarımsal sulama ve kullanma suyu kıtlığıyla da karşılaşmamız olasıdır. Tedbir almazsak ülkede hiçbir şey yetiştiremeyecek duruma gelebiliriz. Elbette, önemli bulduğum yer altı barajları gibi çalışma da bugün Bakanlık tarafından sürdürülmektedir. Normal barajlardan farklı olarak yağan yağışı tutabilmek, toplayabilmek için ve su varlığımızın buharlaşmayla yitip gitmesini önlemek için yapılacak bu barajlar oldukça önemlidir.

Suyun kullanım biçimleri tarımda da sanayide de evsel olarak da oldukça büyük önem taşımaktadır, Tarım ve Orman Bakanlığının bu konuda da çalışmaları vardır, bu çalışmaların sonuçlarını görmeyi de dört gözle beklemekteyiz. Ancak daha önce de çeşitli vesilelerle ifade ettiğim gibi, ülkemizin su politikasında belirsizlik ve yönetimde çok başlılık görülmektedir. Bu dağınıklık içerisinde göllerimiz kurumakta, yer altı su kaynaklarımız kaybolmaktadır. Hep birlikte, obruklarda yaşanan çökmeler ve obruk oluşumlarından haberdarız. Şehirlerimizde yağmur sularının kanalizasyona bağlanması hem atık su kanallarına aşırı yük getirmekte hem de yağmur suyunun kullanılmasını engellemektedir. Kullanamadığımız yağmur suyu, iklim değişikliği sonucu değişen yağış rejiminin de etkisiyle yıkıcı sellere, su baskınlarına ve heyelanlara yol açmaktadır. İklim değişikliği sadece Türkiye olarak durdurabileceğimiz bir süreç değilse de ülkemize ve insanlarımıza etkilerini yönetebilmek zorundayız. Ülkemizin toprağının kalitesi, tarım ve orman alanlarımızın korunup geliştirilmesi ne kadar önemliyse, dağınık mevzuat metinleri ve dağınık yetki paylaşımı dolayısıyla kurumlar arasında süzülüp giden suyun yönetimini ele almak daha da büyük önem taşımaktadır.

Muhterem milletvekilleri, tarımsal alanların korunması temelinde değerlendirdiğimiz bu teklifi, verimli topraklarımızın imara açılması, “hobi bahçesi” adıyla tahrip edilmesi ve toprağın verimliliğini kaybetmesi tehlikelerine karşı önemli bir girişim olarak değerlendiriyoruz. Türkiye’nin gıda konusunda kendine yeterli ve ihracata yönelebilecek potansiyelini harekete geçirmeyi gerekli görüyoruz. Bu vesileyle tarım, hayvancılık ve balıkçılıkla iştigal eden üretken insanlarımızı, Türk köylüsünü saygıyla selamlıyorum.

Sözlerime son verirken Türkiye Büyük Millet Meclisi olarak üzerimize düşen görevin tarım ve hayvancılığı desteklerken üreticilerimizin de hayat standartlarını yükseltmek olduğunu ifade ediyor, Genel Kurulu saygıyla selamlıyorum. (MHP sıralarından alkışlar)

BAŞKAN – Halkların Demokratik Partisi Grubu adına Sayın Rıdvan Turan, buyurun. (HDP sıralarından alkışlar)

HDP GRUBU ADINA RIDVAN TURAN (Mersin) – Sayın Başkan, değerli milletvekilleri; hepinizi saygıyla selamlıyorum.

Bugün günlerden Necdet Adalı. 1980 yılında, 7 Ekimi 8 Ekime bağlayan gece Necdet Adalı, 12 Eylül askerî darbesinin astığı ilk insan, ilk devrimci olarak tarihe geçti. “Yaşasın Kürt ve Türk halklarının kardeşliği, kahrolsun sömürgecilik!” sloganıyla kendi sehpasını kendi tekmeledi. Anısı önünde saygıyla eğiliyorum.

Değerli arkadaşlar, adım zikredildiği için, Van’da helikopterden atılan 2 köylü gerçeğine temas ederek konuşmama başlayacağım. Gerçi AKP sıralarının bu konuşmalara, tarım kanun teklifine ilişkin ilgisinin ne kadar yoğun olduğu şöyle sıralara bakınca görülüyor. Ancak ne güneş balçıkla sıvanabilir ne gerçeklerin üzeri örtülebilir.

Ben kendi tanıklığımdan bahsedeceğim; hiç kimsenin kızmasına, hoplamasına, zıplamasına gerek yok. Biz gittik ve köylülerle görüştük; gerçekliğin ne olduğunu bir değil, birden çok insanla görüşerek öğrendik. Bölgede gerçekleşen askerî operasyon sonucunda meydana gelen çatışmada hayatını kaybeden askerlerin sonrasında köye yakın alana helikopter iniyor ve köylülerden çapraz sorgu usulüyle bu 2 köylünün kim olduklarını öğreniyorlar. Osman Şiban ve Servet Turgut bu şekliyle köy meydanına getiriliyor. Ardından, çeşitli hakaretlerde bulunan güvenlik güçleri bu 2 köylüye yere diz çöktürüyor ve “Biz şimdi gidiyoruz, biz buradan gidene kadar -ben, bir beyanı anlatıyorum size- eğer kalkarsanız kafanıza sıkarız.” deniliyor. Köyün hemen arkasındaki alandan kalkan helikopterle alanı terk ediyorlar. Ardından, birkaç saat sonra geldikten sonra, pek çok hakaretle birlikte bu 2 köylü gözaltına alınıyor. Ardından, aileler bu 2 kişi hakkında uzun süre bilgi alamıyorlar, en sonunda aradıklarında şöyle bir bilgiyle karşılaşıyorlar: Bu 2 kişi yoğun bakımda. Tabii, Osman ve Servet adındaki bu 2 köylünün ailesi derhâl hastaneye intikal ediyor. Hastaneye gittiklerinde 2 köylünün de yoğun bakımda olduğunu, bilinçlerinin konfü olduğunu, koopere ve oryante olmadıklarını, 2’si açısından da hayati riskin devam ettiğini öğreniyorlar. Ardından, biz gittiğimizde hastanelerin başhekimleriyle görüştük. Zaten, hastaneye getiriliş biçimleri “Helikopterden düştüler.” biçimindeydi. Ben, sizin gönlünüze ve vicdanınıza bırakıyorum; o kadar asker arasında bir helikopterde gözaltına alınmış insanların helikopterden düşme ihtimali sahi nedir sizce? Ardından, görüştüğümüz hastane başhekimleri bu insanlardan birisinin ölü addedilebileceğini, respiratöre bağlı olduğunu, bilincinin kapalı olduğunu bize ifade etti, diğeri içinse durumun daha iyi olduğunu söyledi. Bu süreç içerisinde getiren asker, olaya tanıklık eden köylüler, hastane tutanakları ve sonuçta ortaya konmuş olan adli tıp yani otopsi tutanaklarının hepsi bir şeyi işaret ediyor.

Arkadaşlar, bakın, bu gerçeklikle yüzleşmek zorundasınız. İktidarınız, bütünü için söylemiyorum ama bu gelinen noktada, işkenceye sıfır tolerans noktasından karakollarda düzenli ve sistematik bir biçimde işkencenin uygulandığı ve fakat sizler tarafından bunun cezasızlıkla ödüllendirildiği bir noktaya ne yazık ki Türkiye’yi taşıdı. Diyorsunuz ki “Biz bunlara müsaade etmeyiz. Mutlaka arkasında oluruz, hesabını sorarız.” Kemal Kurkut Diyarbakır’da “Nevroz” günü, herkesin gözü önünde vuruldu, vuruldu. Vuran sabit, nasıl olduğu sabit, kamera görüntüleri var ve o güvenlik güçlerinden birisi şu anda tutuklu değil biliyor musunuz? O yüzden, böyle hamasi nutuklar atarken olayı sizden daha iyi bilen birilerinin olabileceğini, bu meselenin tarihsel ve siyasal boyutuna sizlerden daha hâkim birilerinin olabileceğini aklınızdan çıkarmayın. Gittik, gördük ve bu bir iddia değildir arkadaşlar, bu bir iddia değil. Bu, sizin Hükûmetinizin alnında çok büyük bir kara leke.

Değerli arkadaşlar, şimdi, bir tarım yasa teklifini konuşacağız. Bu yasa teklifi, bütün dünyanın coronavirüs salgınıyla mücadele ettiği, süreçlerin bu kadar sıkıntılı hâle geldiği bir yerde gerçekten ihtiyaç mı ve öncelik mi? Bakın, herkes yeni bir tarım politikası tartışıyor. Dünyanın her tarafında üretenden tüketene, tarladan tabağa direkt rabıtaların kurulabileceği, kooperatif sisteminin başat hâle getirilebileceği bir tarım politikası bütün dünyada tartışılıyor. Sizde ise Allah’a şükür, eski ezberden bugüne değişen bir şey yok. Neoliberal tarım politikalarından, kapitalizme biat etmiş uluslararası tarım tekellerinin egemen olduğu, üreticinin ezildiği, tüketicininse ürünlere ulaşmak noktasında devasa sorunlarla karşılaştığı bir şey anlatıyorsunuz. Ya, acaba bu dünya bu sorunla bu kadar yüzleşirken, kendi suretini aynada görüp kapitalizmin yarattığı bu devasa eşitsizliğin artık sürdürülemez olduğunu düşünürken sizin tarım politikalarınızda zerreyimiskal kadar bir değişikliğin olmaması kabul edilebilir bir şey mi arkadaşlar? Böyle bir şeyi kabul etmek mümkün mü? Bakın, herkes kendisini değiştiriyor. Bu konuda ısrar etmekse, var olanı devam ettirmeye çalışmaksa aslında, Türkiye’de siyasetin nasıl tükendiğini, nasıl yok olduğunu hepimize gösteriyor.

Oysa yeni bir şey konuşmalıydık, bizim yeni tarım kanunlarına ihtiyacımız yok, bizim bütünlüklü bir tarım politikasına ihtiyacımız var. Ne o tarım politikası? Gıda egemenliği, gıda güvenliği ve gıda güvencesi sacayakları üzerine oturtulmuş, üreticiyi destekleyen, tüketicinin gıdaya ulaşımı önündeki her türlü baskıyı ve zorlukları ortadan kaldıran yeni bir tarım politikasına ihtiyacımız vardı bizim. Ama siz -şimdi birazdan konuşacağız onları- öyle şeyleri getirmiş koymuşsunuz ki gerçekten insan bazen şüphe ediyor; acaba hangi Türkiye’de yaşıyoruz ve hangi önceliklere sahibiz ya da sahipsiniz?

Şimdi, mesela bu teklifte tarım alanlarını konuşacağız; korunmalı, korunmamalı, buna ilişkin bazı şeyler var. Ya, Cumhurbaşkanlığı kararnamesiyle Muğla’da 1 milyon 100 bin metrekare hazine arazisi imara açıldı değerli arkadaşlar. Hangi tarım alanının korunmasından bahsedeceğiz? Yine Salihli Çapaklı’da jeotermal tesislere karşı köylünün direnişiyle elde edilemeyen şey… Cumhurbaşkanı çıktı, kararnameyle el koydu oraya ya. Hangi toprağın korunmasından bahsedeceğiz? Bunlar gerçeklik değil ve bunları konuşurken bakın değerli arkadaşlar, son on sekiz senede yüzde 12,3 daralmış Türkiye tarım alanlarından bahsedeceğiz. Bunları bahsetmeden öyle tarım politikası konuşamayız.

Sebze bahçelerinin yüzde 15 azaldığından bahsedeceğiz, öyle yağma yok! Bak bunları konuşmadan “Yok tarım alanlarını koruyalım, onu böyle yapmayalım...” Bunlar yok, bunları konuşmak zorundayız. Ve yine, 2002’de 7 milyondan fazla tarımsal istihdam söz konusuyken şu anda, 2020’nin Şubat ayında bunun 4 milyona indiğinden bahsedeceğiz. Bunları konuşmadan tarım politikası konuşulamaz. Ve tarım alanlarının sürekli azalmasına rağmen sürekli artan çiftçi borçlarından bahsedeceğiz. Şimdi, siz hadi pandemiyi pas geçtiniz. Ya, bu gerçeklikler ortadayken, üreten geçinemiyor, tüketen alamıyorken hangi derde deva bir tarım politikasından bahsetmeyi düşünüyorsunuz? Şu anda 160 milyar lirayı aşan bir çiftçi borcu var. Bunları konuşmadan hangi tarım politikasını konuşacağız?

Bir de ormanı konuşacağız tabii, değil mi? Ormanlık alanların geliştirilmesine ilişkin bazı hükümler de var sözüm ona ama Cudi’de, Gabar’da yakılan ormanların niye söndürülmediğini; halkın, bu ormanları söndürmek için seferber olduğunda bu insanların niye engellendiğini konuşmadan yeni ormanlık alanların çoğaltılmasını konuşamayacağız, öyle yağma yok. Derler ya “Hafızayıbeşer nisyan ile maluldür.” diye, elhamdülillah, Allah’a şükür, bizim hafızamız hiç nisyan ile malul değil, bu yaptıklarınızın ve bu yapılanların hepsini biliyoruz, hepsini kaydetmiş durumdayız.

Şimdi, tarım politikası konuşacağız. Kardeşim, YEP açıklandı yahu, YEP açıklandı, bir kara leke. Onuncu Kalkınma Planı’nda 2 trilyon dolar gayrisafi millî hasıladan bahsederken, şu anda 875 milyar dolar gayrisafi millî hasıladan bahsediliyor. Yeni YEP diyor ki: “Sizi daha çok açlığa, daha çok işsizliğe, daha çok yoksulluğa mahkûm edeceğim.” Açıkladı ya damat Bakan. Şimdi, bunun tarım alanı üzerindeki etkilerini konuşmadan ve tarım alanının bir bütün olarak bu ekonomik fukaralaşma, istihdam kaybı üzerindeki etkilerini konuşmadan hangi tarım politikasını konuşmayı düşünüyorsunuz? Uzayda falan mı yaşıyorsunuz acaba? Gerçi kimse de yok ya, en azından ekranlara konuşuyoruz.

Bakın, değerli arkadaşlar, Sayıştay raporu açıklandı. Sayıştay raporunda Tarım Bakanlığının elle tutulacak hiçbir tarafının olmadığını gördük, lime lime dökülen bir Bakanlıkla karşı karşıyayız. Bunları konuşmadan neyi konuşacağız?

Ve sulama konuşacağız değil mi? DEDAŞ’ın Kürt illerinde özellikle insanlara zulmettiğini, muazzam bir baskı uyguladığını, çiftçilerin desteklemelerine el koyduğunu, haksız ve hukuksuz bir biçimde insanların elektriğini kestiğini konuşmadan neyi konuşacağız Allah aşkına? Bunları geçin değerli arkadaşlar.

Bakın, bu sıralarda çok konuşulan bir şey var. Öncelikle şunu vurgulayayım tabii: Mevsimlik tarım işçileri, ırkçı faşist saldırılar; birçok yerde bunları görüyoruz, en son Sakarya’da da gördük. Bunları konuşmadan, bu mevsimlik tarım işçilerinin içinde olduğu açmazı, yoksulluğu, eğitimsizliği, fukaralığı konuşmadan ne konuşulacak sizce? Hiçbir şeyin konuşulması mümkün değil ve sonuçta her konuştuğumuz şeyde karşımıza dikilen “millî menfaat.”

Değerli arkadaşlarım, “millî menfaat” ne? Millî menfaat sizin ülke dışındaki halüsinasyonlarınızı kabul etmemizi gerektiren bir şey mi? Yani şimdi, sizin gördüğünüz halüsinasyonlar niye millî çıkar olsun? Örnek; Birinci Dünya Savaşı’nda yedi düvel birbirine girdi, hepsi millî çıkar için birbirine girdi; sonra Goeben ve Breslau gitti Sivastopol’u bombardıman etti. O zaman biri sorsa, Enver Paşa ve şürekâsına “Bu savaşa girmek millî çıkarımız değil.” dese herhâlde idam edilirdi. Bunun sonucunda 3 milyondan fazla Osmanlı askeri ve en az o kadar da kilometrekare toprak yok oldu. Hangi millî çıkar değerli arkadaşlar? Şimdi sizin Akdeniz’de, Azerbaycan’da çizdiğiniz ve çıpayı oraya attığınız, bu suretle de ülke içerisindeki siyaseti ve muhalefeti dizayn etmeye çalıştığınız şey niye millî çıkar olsun? Bakın bunların hepsi tartışılacak ileriki yıllarda ve bunların hepsi tarihsel ve sınıfsal mücadelelerde yerlerine oturacaklar.

Şimdi, bu yasa tasarısı içerisinde de millî çıkara ilişkin çok şey var tabii ki. Mesela ne var? Ormanlık alanların çoğaltılmasına ilişkin vurgular var ama aslına bakılırsa ormanlık alanların çoğaltılması falan değil söz konusu olan, tam tersine orman varlığımızdan giden şeyler söz konusu, ormanlık alanlarda sanayi tesislerinin kurulması, imalathanelerin kurulması söz konusu. Oysa biliyoruz ki ormanlık alanlarda kurulacak tıbbi ve aromatik bitkiler üretimi, orman dışı üretimler, bu ve buna benzer pek çok şey hem köylü kooperatiflerini baypas etmeye sebep olacak hem ormanlık alanların tasfiye olmasına sebep olacak. Aynı zamanda ormanlık alanlar sanayi tesislerine dönüşecek.

Bir de bir kavram çıkmış “bozuk orman” diye; kardeşim, bozuk orman diye bir şey yok. Orman Bakanlığının görevi bozuk olan ormanı Anayasa’nın ona verdiği vazife çerçevesinde düzenlemektir, organize etmektir ve yeniden orman hâline getirmektir. Şimdi, bir fırsat bulunmuş “bozuk ormanlık alan” diye, buradan gir, oraya sermayeyi çek, oraya tarım alanları aç. Bakın, ormanlık alanlarda kurulacak olan tıbbi ve aromatik bitkiler başta olmak üzere, her türlü kültür esaslı bitkinin sonucu nedir biliyor musunuz? Ormanlık alanların yok olmasıdır. Niye böyledir? Çünkü kültür bitkisi yetiştirmek, var olan zararlılar sebebiyle ilaca, gübreye ihtiyaç gösterir. Bu, ormandaki zararlıları yok eden “predatör” böceklerin yok edilmesi anlamına gelir. Türkiye’de her yıl, yangınlardan daha fazla zararlı böcekler sebebiyle orman kaybı olmaktadır. AKP bu önerisiyle, “bozuk orman alanı” dedikleri alanlara açacakları tesislerle birlikte ormanların yok edilmesine imkân sağlayacak.

Çok önemli mevzulardan bir tanesi şu Akyatan Lagünü meselesi. Ya arkadaşlar, millî menfaat o değil; bakın, Akyatan Lagünü kalsın, çoluğumuz çocuğumuz onu görsün. Sizin gözünüzü nasıl bir para bürümüş ya? Ya üç kuruş fazla para elde etmek için Hasankeyf gibi on iki bin yıldır duran bir şeyi –ki elektrik arzımızın fazla olduğunu bildiğiniz hâlde- betona gömdünüz. Ya bundan utanan hiç yok mu ya? Bir biz mi utanıyoruz bu görüntüden? Kaz Dağları’nda -şu gözlerimle gittim gördüm, demeyin ki böyle bir şey yok- 200 binden fazla ağacı kestirdiniz emperyalist bir şirkete. Çocuklarımızın bunu görmesinden daha büyük bir ulusal menfaat olabilir mi ya? Cebinize koyacağınız yeşil dolarlardan daha kıymetli değil mi hayat?

Değerli vekiller, bakın, tarih karşısında sorumlusunuz bu konuda. Akyatan Lagünü’nde gerçekleştirilecek olan şeyin Türkiye ekonomisine sağlayacağı yarardan çok götüreceği şeyler var. O lagünün yanındaki alana açacağınız organize sanayi bölgesi ve balık çiftliklerini yapmak için o lagünün suyunu boşaltmak zorundasınız, inşaatı kurmak için bunu yapmak zorundasınız. Ramsar Sözleşmesi’yle teminat altına alınmış olan olağanüstü bir flora ve faunayı yok ediyorsunuz. Bakın, size son çağrı, daha önce defalarca yaptınız: Bu lagünü OSB’ye çevirmek bir ihanettir; tarihe, doğaya ve halka ihanettir, bunu böyle bilmeniz lazım.

Bakın, konuşulacak çok mevzu var tabii ama bir başka mesele de şu, şimdi deniliyor ki: “Ya bu taklit ve tağşiş meselesi de çok kötü bir mesele.” Ee, kardeşim ne yapalım? İşte “Buna ilişkin önlemler alalım.” Bu konuda alınmış önlemler var. Adam oradaki dükkânı kapatmış, öte tarafta açmış. Bunların daha ciddi, paraya çevrilmeyen bir biçimde hapis cezasıyla cezalandırılması var ama en az onun kadar önemli başka bir mevzu var değerli arkadaşlar, bakın o da şu: Şimdi gıda güvenilirliği konusunda yanıltıcı yayına ceza getirmek istiyorsunuz. Neymiş bu ceza? Ticari reklam kapsamına girmemesi koşuluyla -girerse sayılmıyor- tüketicide endişe, korku, güvensizlik yaratan, tüketim alışkanlıklarını olumsuz etkileyen gerçeğe aykırı nitelikte yayın olmasının gerektiği vurgulanmış ve deniyor ki: “Böyle olursa buna ceza verilecek.”

Peki, Çernobil faciası memlekette nelere yol açtı biliniyor, o günü yaşayanlar hatırlayacaktır. O zaman, Özal iktidarı ve Cahit Aral çıkıp demişti ki: “Bunda radyasyon yok; çayda, fındıkta, sütte radyasyon yok.” O sebeple binlerce insanımız kanser oldu. Şimdi aynı onun gibi gelinen noktada, bir bilim insanı Bülent Şık araştırma yapmış, gıda maddelerindeki kanserojenleri ortaya koymuş. Yasa diyor ki : “Eğer halkın tüketim alışkanlıklarını değiştirecek yayın yaparsanız bunun cezası olacak.” Bir dakika ya! Bunun cezasını daha önce vermeye çalışan çok oldu. Bilimi cezalandıramazsınız. Bu insanların sorumluluğudur bu, bilimsel sorumluluğudur, bilimsel nosyonudur. Dolayısıyla “yanıltıcı yayın” derken yanıltıcı yayın ne? Ben size söyleyeyim: AKP’nin uygun görmediği her türlü yayın. Yani karşımızda ifade özgürlüğünü, düşünce özgürlüğünü ve halkın haber alma özgürlüğünü ihlal eden devasa bir metin var.

Değerli arkadaşlar, yine önemli mevzulardan bir tanesi şu: Bakın, Merkez Av Komisyonunu düzenleyecekler. Ne olacak Merkez Av Komisyonu? İşte içerisine STK’lerden birileri katılacak, yok fakültelerin biyoloji bölümlerinden başka birileri katılacak. Ne olacak böylece? Daha böyle hayvanlar için, öldürülecek hayvanlar için, ümüğü sıkılacak hayvanlar için bir Merkez Av Komisyonu oluşturulacak.

Arkadaşlar, ben hiç öyle mi, böyle mi, şöyle mi, şu da mı katılsın, bu da mı katılsın demiyorum. Yalnız bir şey söylüyorum: “Avcılık katilliktir.” diyorum, “Katile arka çıkan da katildir.” diyorum.

(Mikrofon otomatik cihaz tarafından kapatıldı)

BAŞKAN – Sayın Turan tamamlayın sözlerinizi.

RIDVAN TURAN (Devamla) – Zaten bir avuç kalmış mazlumu Dersim dağlarında, şimdi benim seçim bölgem olan Mersin dağlarında, Ceylânpınar’da üç beş kuruşa öldürtmek hangi millî menfaat arkadaşlar? Çocuklarımızın onları görmesinden daha büyük bir millî menfaat var mı? Bak, siz millî menfaat retoriğini çok kullandığınız için bunu söylüyorum.

Dolayısıyla, Merkez Av Komisyonunun tahkim edilmesi falan değil, tam tersine kara avcılığının, aynen Hayvan Hakları Evrensel Bildirgesi’nde ifade edildiği gibi, Türkiye’de tamamen yasaklanması lazım, buna izin vermemek lazım. Hayvanları öldürerek, başkasına zulmederek bir spor söz konusu değildir; buna insaniyet elvermez.

Şimdi, buna ilişkin, tabii, çok şey var. Ezcümle, AKP kendi suretinde bir teklif hazırlamış; dünyayı nasıl görüyorsa dolardan, eurodan ibaret; insan ilişkilerini nasıl görüyor ve anlıyorsa ona uygun bir teklif yazmış. Biz bu teklifin başından sonuna kadar karşısındayız değerli arkadaşlar.

Yüce heyetinize saygılar sunuyorum. (HDP sıralarından alkışlar)

BAŞKAN – Teşekkür ediyorum Sayın Turan.

Gruplar adına son söz talebi, Cumhuriyet Halk Partisi Grubu adına Sayın Orhan Sarıbal’ın.

Buyurun, Sayın Sarıbal. (CHP sıralarından alkışlar)

CHP GRUBU ADINA ORHAN SARIBAL (Bursa) – Sayın Başkan, değerli milletvekilleri; (2/2985) esas numaralı gıda tarım ve orman alanlarındaki bazı düzenlemelerle ilgili yasa teklifini konuşuyoruz.

Bugün 7 Ekim Dünya Pamuk Günü. Dünya Pamuk Günü elbette birçok ülkede etkinliklerle kutlanacaktı, Covid nedeniyle kutlanamadı ama Dünya Pamuk Günü’nü kutlamak mı lazım, kutlamamak mı lazım, bunu tartışacağız elbette.

Öncelikle yeni bir yasama dönemindeyiz. Halkın Meclisine olan inancıyla bu Meclisin demokrasi, özgürlük, eşit yurttaşlık, adalet, dayanışma anlamında -eğer halkın Meclisiyse- halkın yararına yasalar ortaya koyabilme; bir yerlerden gelen dayatmalarla, önermelerle değil, halkın verdiği oylarla halkın yarattığı Meclisin çıkaracağı yasalarla halk adına iyi şeyler yapma umudunu taşıyarak yeni yasama yılının başarılı geçmesini diliyorum.

Tarım, ekmek… Sık sık krizler yaşıyoruz dünyada, o krizlerde özellikle ülkemizde de gördüğümüz, ayakta kalan tek şey tarım ve gıda. Tarım ve gıda bizim açımızdan iki temel noktada çok kıymetli: İnsanın, halkımızın temel beslenme ihtiyacını karşılayacak, deyim yerindeyse gıda egemenliğini sağlayacak ve yine insanımıza yeterli ve dengeli besin taşıyacak gıda güvencesinin oluşturulmasını temel hedef, temel anlayış olarak görüyoruz. Ve tarım, bütün bileşenlerin, bütün kitlenin, muhatabı olan bütün yapıların yan yana gelip karar vereceği bir mekanizmayla hayata geçmeli. Sadece bir kişinin, birilerinin, emperyalizmin, onun yerli iş birlikçilerinin ve onun yerli iş birlikçilerinin ithalat lobisi üzerinden ülkenin toprağını peşkeş çeken; insanını deyim yerindeyse sömüren, güneşini, suyunu gasbeden, toprağını gasbeden bir mekanizmadan çıkarılıp o ülkenin suyunun, toprağının, güneşinin, insanının hakkı olduğunu düşünerek bir temel politikayla hayata geçirilmesi gerekir. Bu nedenle tarım çok önemli ama görüyoruz ki sofralarda sadece yemeğimizi yiyip onun hangi aşamalardan geldiğini düşünmeden hayatımızı sürdürüyoruz. Neden mi? İşte, Meclisin durumu. Hepimiz zaman zaman buradan çıkıp karnımızı doyuruyoruz, dışarıya çıkıp lüks araçlar ve saraylar üzerinden hayatımızı sürdüremiyoruz. Covid dedik, pandemi dedik, salgın dedik ama dünyadaki 7,5 milyar insan tek şey yapmak zorundaydı ve mutlaka elbette havayı -şimdilik bedava alıyor- elbette suyu ve elbette gıdayı… Gıdanın da temel kaynağı ne olursa olsun tarımdı. Bu nedenle tarımı eğer yok edersek, tarımla birlikte çiftçiye sahip çıkmazsak eğer Genel Başkanınızın dediği gibi ambarın anahtarı kimdeyse emri de o verir. Dolayısıyla tarım, çok önemli bir üretim biçimi olmasının yanında çok önemli bir politik dinamiktir yani tarımın özü politiktir.

Bugün geldiğimiz noktada Türkiye’nin ahvalüşeraiti şu: Girdilerin tümüne yabancı şirketlerin karar verdiği; çıktıların, üretim fiyatlarının tümüne de dünyanın en büyük yalan hikâyesi olan, “serbest piyasa ekonomisi” olarak adlandırılan, neoliberal politikalar olarak görülen, borsalar üzerinden yönetilmeye çalışılan ama işin özünü IMF, Dünya Bankası, Dünya Ticaret Örgütü ve egemen şirketlerin belirlediği bir sarmalın içerisinde. Yani bu ülkenin çiftçisi, hiçbir zaman üretimde kullandığı girdilere dair bir fiyat belirleme hakkına sahip değil. Yine aynı şekilde bu ülkenin çiftçisi, ürettiği ürünün fiyatına dair bir fikir ortaya koyabilme ve buradan doğru bir fiyat belirleme hakkına sahip değil. Girdilerin tümünü egemen şirketler belirliyor; mazot, gübre, ilaç, elektrik ve çıktıların tümünde de dünya borsalarına göre hareket ediyoruz yani öyle bir sarmaldaki çiftçi…

Bizim çiftçimiz, örneğin, Amerika Birleşik Devletleri’nin ticaret bakanlarıyla rekabet ettiriliyor; bizim çiftçimiz, örneğin, Avrupa Birliğinin ticaret ve hazinesiyle rekabet ettiriliyor. Dünyanın hiçbir yerinde böyle bir mekanizma olmaz, benim çiftçim Amerika Birleşik Devletleri’nin hazine bakanlığıyla rekabet edemez, etmemeli. Burada, rekabet sistemini düzenleyecek olan kurum elbette o ülkenin idaresidir, hükûmetidir, ticaret bakanlığıdır, sanayi bakanlığıdır, tarım bakanlığıdır. Dolayısıyla çiftçi ya da tüketici ya da Türkiye tarımı, açıkçası kendi kendini yönetenleri dâhil karar verme iradesini kaybetmiştir.

Tam da böyle bir ortamda biz bir kanun teklifi üzerinden bir şey kanunlaştırmaya çalışıyoruz. Bu kanun teklifi, aslında bir torba tarım kanunu, daha önce çıkarılmış 12 kanunda değişiklik öngörmektedir. İki değişik biçimde değerlendirmek lazım bu kanunu: Biri usul yönünden, diğeri de içerik yönünden.

Kanun yapma tekniği açısından bakıldığında, kanun toplumun en geniş kitleleri açısından ya da muhatap olduğu kitlenin bütününün görüşleri üzerinden inşa edilmeli, ortaya çıkmalı. Oysa baktığımızda bu kanun teklifi hiç demokratik değil, hiçbir bileşeni tarafından doğru dürüst tartışılmış değil. 25 Haziran’da ansızın geldi, 30 Haziran ve 1 Temmuz’da iki günlük Komisyon süreciyle tamamlandı. Peki, Komisyonda ne oldu? 35 madde, iki gün… Bir tek kelime, muhalefet ya da Komisyona katılan diğer milletvekillerinin bir tek kelimesi bile doğru değil miydi oraya girmesi gereken? Yok, çoğunluk esasına dayalı, elimizi kaldırıyoruz, komisyon sonuçlanıyor. Bileşenler; kimin haberi var, nerede tartışıldı? Oysa, 35 maddeye, 12 kanundaki değişikliğe ve yeni önermelere baktığımızda hemen hemen toplumun tümünü ilgilendiriyor, tümünü; 83 milyon artı sığınmacıları artı turistleri, bu ülkede yaşayan herkesi ilgilendiren 35 maddelik bir kanun teklifinden bahsediyoruz. Dolayısıyla usul yöntemi, kesinlikle uygun olmamıştır, usul yönünden tam bir sıfırı çekmiştir.

İçeriğine baktığımızda da çok net şunu söylemek gerekir: Bir, iktidar bu kanun teklifini getirerek aslında başarısızlığını ortaya koymuştur. Neden mi? Çok net bir şekilde kardeş parsel meselesinde ön alım hakkını kaldırıyor. Defalarca söyledik: Ya olmaz böyle bir şey, bu toprak gasbını yaratır, zenginlerin toprakları ele geçirme olayını ortaya koyar, bundan başka bir şey çıkmaz dedik; buradan geri duruldu. Yani aslında bir pişmanlığı ortaya çıkaran çok net bir durum.

Yine, yerli tütün… Tütün mü bıraktınız? Reji döneminin aynısı, bütün şirketler her şeye karar veriyor. Kaldı ki bir paket sigaranın içindeki tütünün yüzde 12’si yerli, yüzde 88’i yabancı. Şimdi yüzde 30 yerli tütün için zorlama yapıyoruz. Ne zamandan beri? 2022’nin başında başlayacağız, 2022, 2023, 2024, 2025. Neden 2021 değil? Neden hemen yüzde 50, yüzde 80, yüzde 100 değil? Neden, neyimiz eksik? E canım, şirketlere söz verildi, imzalar atıldı, ciddi yaptırımlar var; eğer onlardan geri dönülürse adamlar paralarını alacaklar çünkü altına imza atıldı. Dolayısıyla, bunu da bir yanlıştan dönme olarak çok net bir şekilde anlatabiliriz.

Hobi bahçeleri… Vallahi, ben tarım alanı olan bir alanda hiçbir hobi bahçesinin olmasını doğru bulmuyorum. Kentsel alanlar içerisinde kent tarımı yapılabilir; kentsel alanlar içerisinde, gelişim alanları içerisinde, imara açılmış alanlar içerisinde elbette yapılabilir ama tarım alanı, nitelikli tarım alanları olan bölgelerde bunların yapılması elbette uygun değildi. Bunlar da defalarca gündeme geldi, şimdi bir yanlıştan dönülmeye çalışılıyor ama bundan da nasıl dönüleceğini kimse bilmiyor. Hangi tarihte başlanacak, nasıl başlanacak; hangileri bu işten affolacak, hangileri olmayacak; havuzlu villalar mı, 20 metrekarelik yoksulun, fakirin emekli maaşından artırdığı, hakikaten nefes aldığı yer mi? Bütünüyle bakıldığında, burada bunu, çok net şekilde bir başarısızlığın, bir affın, deyim yerindeyse bir pişmanlığın yasası olarak görebiliriz.

Diğer bir konu: Bu kanun teklifi, aynı zamanda bir ceza hükmeden, ısrarla cezalandırmayı tercih eden bir yapı. Tekel bayilerinin gece 22.00’den sabah 06.00’ya kadar olası alkol satışlarından dolayı cezalandırılmasını öngörüyor. Ya, zaten bunun cezası var. Bu cezaya yeni bir ceza koyarak aslında tekel bayilerine şunu diyorsunuz: “Kapatın.” E, canım, açıkça koyun, tekel, alkol satışını yasaklayın, olsun bitsin. Ama şunu yaptınız, bu da iyi bir şey: Vallahi, memlekette alkole yaptığınız vergi zamlarıyla halkın hemen hemen büyük bir kısmı kimyager oldu, inanılmaz alkol üretiyorlar ve çok başarılılar; halkı kutluyorum. Yani ne kadar baskı, ne kadar zor, ne kadar zulüm o kadar çözüm. Bu halkın da böyle bir niteliği var. Dolayısıyla, bu açıdan da şunu söyledik, cevabını alamadık: Tekel bayilerine bugüne kadar ne kadar ceza kestiniz, ne kadarı tahsil oldu? Cevap yok. Memleketin kötüleri tekel bayileri.

Diğer bir konu: Tütün, makaron, sigara ve bununla ilgili cezalar. Yüzde 80’in üzerinde vergi alıyorsunuz. Bir tek Mardin’de, Diyarbakır’da, Malatya’da birkaç yerde açığa tütün ekimi vardı, şimdi onlar da kalmayacak. Neden kalmayacak? Çünkü siz makaronu da yaprağı da öbürünü de berikini de cezalandırdığınız andan itibaren bunun adı şudur: Bu ülkede artık tütün ekimini yavaş yavaş sonlandıracaksınız anlamına gelir. Ona da yeni cezalar var; daha fazla hapis, daha fazla para cezası var; gıda taklit, tağşiş, sahte ürünlere ceza. Marketten aldınız, kullandınız gitti. Arada bir gidip denetleme yapılıyor, oradan alınıyor bir ceza veriliyor; aynı adamın 10 tane şirketi var, aynı adamın 5 tane marketi var; o marketten kaldırıyor, ona koyuyor; oradan kaldırıyor, ona koyuyor. Yani aslında verdiğiniz cezalar tağşiş, taklit ve hileli ürünün sorunu çözmüyor. Neden çözmüyor? Üretim aşamasında neden bu sorunu çözmüyorsunuz? Neden? O kadar ziraat mühendisi, o kadar veteriner, o kadar kimyager, o kadar gıda mühendisi var bu ülkede, ne yazık ki işsizler. Yapacağınız tek şey kamunun aracılık edeceği bir denetleme mekanizmasıyla bunlar orada çalışacaklar. Şimdi kim yapıyor gıda işletmelerinin denetimini? Orada çalışan kalfa. Kalfa diyecek işletme sahibine “Ya biraz fazla şundan koydun, şunu yanlış yaptın.” öyle mi? Bu kadar işsizliğin olduğu bir yerde gıda işletmesinde çalışan kalfa dönecek diyecek ki “Siz bu ürünü yanlış üretiyorsunuz, halk sağlığına zarar veriyorsunuz.” Öyle bir babayiğit varsa çıksın, söylesin.

Diğer bir konu, net bir şekilde açık açık konuşmak lazım: NBŞ ve şeker üretim yerlerini denetleyecekler ve cezalandıracaklar. NBŞ üretim yerlerinin denetlenemediğine dair bir itiraftır. Türkiye’de ne kadar NBŞ üretildiği, iç pazara ne kadar sunulduğu bilinmemektedir. Varsa ellerinizde bir kayıt, öğrenelim. Eğer o kayıt zaten çıksa, net bir şekilde ortaya konsa oturacak yer olmaz. Neden olmaz? Yüzde 2,5’a düşürdünüz NBŞ üretimini, 160 bin ton civarında NBŞ üretilmesi lazım. Soruyorum: Türkiye’de 5 tane NBŞ üreten firmanın üretimi konusunda bir düşünceniz var mı? Bir tek kilogram bile üretimden kıstılar mı? Rakamlar net. 1,5 milyon ton mısır, nişasta üretimi için gidiyor. Gerisinin hesabını siz yapın. Dolayısıyla bugüne kadar yapamadıklarınızın ya da yaptığınızı düşündüğünüz denetlemelerin bir kez daha yapılamadığını net bir şekilde ortaya koyalım.

Basın-yayına ceza... Ya, basın-yayına ceza getireceksiniz, ne olacak? Bir konu hakkında çıkacak, konuşacak insanlar. “Ee, yanlış konuştunuz, hileli gıdayla ilgili kamuoyunu yanılttınız.” Ya, bilim şüphecidir, tartışılması lazım, konuşulması lazım. On yıl önce çıkan gıdaların bugün yanlış olduğunu, on yıl önce çıkan ilaçların bugün yanlış olduğunu, on yıl önce piyasaya çıkan bazı ürünlerin bugün sağlığa zararlı olduğunu kim biliyor? Araştırmalar, tartışmalar, konuşmalar biliyor. Cezalandırmayla aslında gerçekleri kapatma yoluna gidiliyor.

Kısaca şunu söylemek lazım: Bu yasa teklifi iktidarın beceriksizliğini, mahcubiyetini, hatalarından kısmen dönmeyi ve ısrarla cezalandırma hikâyesini ortaya koyuyor. Bu ceza meselesinde bir de şuna canım yanıyor, onu da söyleyeyim hani: Orman kesimlerinde eğer ormanı kesenler amacının dışında kesmişse kilogram başına ya da metreküp başına yeni ceza... Yahu kardeşim, niye yanlış kestirtiyorsun? Orman muhafaza memurun yok mu, orman mühendisin yok mu? İş öğrettir, kestirme. Ee, kestireceksin, 100 lira ceza vereceksin, adam oradan 10 bin lira kazanacak. Hem kesmeye devam eder hem ceza ödemeye devam eder. Böyle bir mekanizmayı kabul etmemiz ya da buradan bir doğru sonuç çıkması, halkın sorunlarının çözülmesi elbette mümkün değil. Elbette zaman kısıtlı, son olarak şunu söylemek isterim; bu teklif bir şekilde geldi, çoğunluk esasına göre geçecek, iktidarın zaten tutumu belli ama şunu söylemek lazım: Bugün söylendi ama birkaç defa yine söylemek lazım, çiftçi borç batağında, çiftçi borç batağında. 2002’de 2,4 milyar olan çiftçinin borcu bugün sadece bankalara 125 milyar, toplam 160 milyar borç, bu borç yapılandırılmalı, çiftçi buna dair bir yasa teklifi istiyor, buna dair yasa çıksın istiyor. İki: Çok, açık ve net çiftçinin istediği; desteklemeler arttırılsın, bir tarım planlaması yapılsın. Bakın, Covid döneminde düşünün bir bakanı, bu ülkede ihracatı yönetemedi. AKP Genel Başkanı diyor ki “ Bir karış yer boş kalmasın.” Bakan da diyor ki “Merak etmeyin, ekin, tarlada ürün kalmayacak.” Bakalım, 2019’un sonu, depoda soğan çürüdü, depoda patates çürüdü, 7 Ocakta ihracat kısıtı geldi yani ihracat kısıtı niye gelir, ne zaman gelir, niçin gelmelidir? İhracat neden yapılmamalıdır ya da gerekçesi nedir? Hiçbiri yok, hiçbiri. Daha sonra hemen arkasından Hatay’dan başlayan soğan tarlada kaldı, Adana’da soğan tarlada kaldı, Urfa’da soğan tarlada kaldı, ardından bütün yaz boyu en önemli ürün olan domates tarlada kaldı, biber tarlada kaldı. Nerede söz veren AKP Genel Başkanı? Nerede Bakan? Nerede? Yok. Çiftçi yine kaderine mahkûm bir şekilde yaşamaya devam ediyor ve şu anda gerçekten çökmüş durumda. Geçen yıl bu zamanlar çok net bir şey söyledik, “Pamukla ilgili primi arttırın, sezon kötü, pamuk üretimi az, aynı zamanda fiyatlar da düşük, gelecek yıl pamuk üretimi az olacak.” dedik; oldu. 814 bin ton pamuk üretimi 620 bin tona düştü.

(Mikrofon otomatik cihaz tarafından kapatıldı)

BAŞKAN – Sözlerinizi tamamlayın Sayın Sarıbal.

ORHAN SARIBAL (Devamla) – Peki, biz ne yaptık? İthalat, ithalat… İlk sekiz ayda 720 bin ton ithalat; 1,1 milyar dolar ödeme. Bugün aynı durumdayız, bugün aynı durumdayız. Pamuk için bir talep var, pamuk için bir talep… O talep de desteklemenin, prim desteklemesinin 1,5 TL olması. Bütün Türkiye, bütün pamuk üreticileri bunu bekliyor ve “pamuk” dediğiniz, “beyaz altın” dediğiniz ürün gerçekten Türkiye’de en büyük katma değeri sağlayan üründür.

Dolayısıyla, çıkaracağımız kanunlar, kanun teklifleriyle gelen kanunlar çiftçiye, üreticiye, halka ve topluma dönük olmalıdır. Bu kanun teklifinin, açıkçası, çiftçinin temel sorunlarına getirebileceği iyi bir çözüm olmadığı gibi, iktidarın şu felsefesini de çok net onaylıyor: “Biz ürettirmeyeceğiz, ithalata devam edeceğiz.”

Hepinize saygılar sunuyorum. (CHP, HDP ve İYİ PARTİ sıralarından alkışlar)

BAŞKAN – Birleşime bir dakika ara veriyorum.

Kapanma Saati: 21.04

DÖRDÜNCÜ OTURUM

Açılma Saati:21.05

BAŞKAN: Başkan Vekili Süreyya Sadi BİLGİÇ

KÂTİP ÜYELER: Mustafa AÇIKGÖZ (Nevşehir), Enez KAPLAN (Tekirdağ)

-----0-----

BAŞKAN – Sayın milletvekilleri, Türkiye Büyük Millet Meclisinin 3’üncü Birleşiminin Dördüncü Oturumunu açıyorum.

Danışma Kurulunun bir önerisi vardır, okutup oylarınıza sunacağım.

Okutuyorum:

VIII.- ÖNERİLER (Devam)

B) Danışma Kurulu Önerileri

1.- Danışma Kurulunun, Genel Kurulun 8 Ekim 2020 Perşembe günü toplanmaması önerisinin Genel Kurulun onayına sunulmasına ilişkin önerisi

7/10/2020

Danışma Kurulu Önerisi

Danışma Kurulunun 7/10/2020 Çarşamba günü (bugün) yaptığı toplantıda, Genel Kurulun 8 Ekim 2020 Perşembe günü toplanmaması önerisinin Genel Kurulun onayına sunulması uygun görülmüştür.

                                                                                                       Mustafa Şentop

                                                                                       Türkiye Büyük Millet Meclisi Başkanı

          Mehmet Muş                              Engin Altay                          Meral Danış Beştaş

Adalet ve Kalkınma Partisi            Cumhuriyet Halk Partisi           Halkların Demokratik Partisi

    Grubu Başkan Vekili                   Grubu Başkan Vekili                   Grubu Başkan Vekili

          Erkan Akçay                                                                            Lütfü Türkkan

   Milliyetçi Hareket Partisi                                                                   İYİ PARTİ

    Grubu Başkan Vekili                                                                  Grubu Başkan Vekili

BAŞKAN – Kabul edenler… Etmeyenler… Kabul edilmiştir.

IX.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)

B) Kanun Teklifleri (Devam)

1.- Aydın Milletvekili Metin Yavuz ve 60 Milletvekilinin Gıda, Tarım ve Orman Alanında Bazı Düzenlemeler Yapılması Hakkında Kanun Teklifi ve Tarım, Orman ve Köyişleri Komisyonu Raporu (S. Sayısı: 221) (Devam)

BAŞKAN – Değerli milletvekilleri, 221 sıra sayılı Kanun Teklifi'nin görüşmelerine devam ediyoruz.

Komisyon? Yerinde.

Teklifin tümü üzerindeki görüşmeler tamamlanmıştır. Maddelerine geçilmesini oylarınıza sunuyorum: Kabul edenler… Etmeyenler… Kabul edilmiştir.

Gündemimizdeki konular tamamlanmıştır. Alınan karar gereğince, kanun teklifleri ile komisyonlardan gelen diğer işleri sırasıyla görüşmek için 13 Ekim 2020 Salı günü saat 15.00’te toplanmak üzere birleşimi kapatıyorum.

Kapanma Saati: 21.06


(x) 7/4/2020 tarihli 78’inci Birleşimden itibaren, coronavirüs salgını sebebiyle Genel Kurul Salonu’ndaki Başkanlık Divanı üyeleri, milletvekilleri ve görevli personel maske takarak çalışmalara katılmaktadır.

(´) 227 S. Sayılı Basmayazı tutanağa eklidir.

(´) 221 S. Sayılı Basmayazı tutanağa eklidir.
 

TÜRKİYE BÜYÜK MİLLET MECLİSİ

TUTANAK DERGİSİ

 

2’nci Birleşim

6 Ekim 2020 Salı

 

(TBMM Tutanak Hizmetleri Başkanlığı tarafından hazırlanan bu Tutanak Dergisi’nde yer alan ve kâtip üyeler tarafından okunmuş bulunan her tür belge ile konuşmacılar tarafından ifade edilmiş ve tırnak içinde belirtilmiş alıntı sözler aslına uygun olarak yazılmıştır.)

 

 

İÇİNDEKİLER

 

 

 

 

I.- GEÇEN TUTANAK ÖZETİ

II.- GELEN KÂĞITLAR

III.- GÜNDEM DIŞI KONUŞMALAR

A) Milletvekillerinin Gündem Dışı Konuşmaları

1.- Gaziantep Milletvekili Abdullah Nejat Koçer’in, Gaziantep ilinin sanayisine ve ekonomisine ilişkin gündem dışı konuşması

2.- Bursa Milletvekili Erkan Aydın’ın, pandemi sürecinin toplum üzerindeki etkilerine ilişkin gündem dışı konuşması

3.- Mersin Milletvekili Baki Şimşek’in, Mersin ilinde yaşanılan sorunlara ilişkin gündem dışı konuşması

 

IV.- AÇIKLAMALAR

1.- Kocaeli Milletvekili İlyas Şeker’in, 27’nci Dönem Dördüncü Yasama Yılının hayırlı olmasını dilediğine ve Azerbaycan’ın haklı davasının yanında olunduğuna ilişkin açıklaması

2.- İstanbul Milletvekili Onursal Adıgüzel’in, OECD raporuna göre Türkiye’nin öğrencilerin eğitim amacıyla internete erişiminde 77 ülke arasında 70’inci sırada olduğuna ilişkin açıklaması

 

 

3.- Gaziantep Milletvekili Bayram Yılmazkaya’nın, sağlık bilimleri fakültelerindeki tüm bölümler gibi çocuk gelişimi bölümünün de örgün eğitim içerisinde kalması gerektiğine ilişkin açıklaması

4.- Bartın Milletvekili Aysu Bankoğlu’nun, bisikletli ulaşımının gelişebilmesi için bisikletlilerin çalışma yapılmasını talep ettiğine ilişkin açıklaması

5.- İzmir Milletvekili Mehmet Ali Çelebi’nin, İzmir ili Karaburun ilçesi Küçükbahçe Mahallesi’nde yapılmak istenen GES projesine ilişkin açıklaması

6.- Mersin Milletvekili Baki Şimşek’in, pandemi sürecinde öğrencilere ücretsiz internet erişimi sağlanması gerektiğine ilişkin açıklaması

7.- İstanbul Milletvekili Mustafa Demir’in, barışta ve savaşta Azerbaycan’ın yanında olunduğuna ilişkin açıklaması

8.- Uşak Milletvekili İsmail Güneş’in, 6-7 Ekim olaylarının 6’ncı yıl dönümü vesilesiyle hayatını kaybedenlere Allah’tan rahmet dilediğine ilişkin açıklaması

9.- Osmaniye Milletvekili İsmail Kaya’nın, 27’nci Dönem Dördüncü Yasama Yılının hayırlı olmasını dilediğine ve Azerbaycan’ın haklı davasının yanında olunduğuna ilişkin açıklaması

10.- Mersin Milletvekili Ali Cumhur Taşkın’ın, 27’nci Dönem Dördüncü Yasama Yılının hayırlı olmasını dilediğine ve Azerbaycan’ın haklı davasının yanında olunduğuna ilişkin açıklaması

11.- Osmaniye Milletvekili Mücahit Durmuşoğlu’nun, 27’nci Dönem Dördüncü Yasama Yılının hayırlı çalışmalara vesile olmasını temenni ettiğine, 1-7 Ekim Camiler ve Din Görevlileri Haftası’na ilişkin açıklaması

12.- Adıyaman Milletvekili Muhammed Fatih Toprak’ın, Dünya Sağlık Örgütü tarafından Türkiye’nin Covid-19’la mücadelesi konusunda yayınlanan rapora ilişkin açıklaması

13.- Edirne Milletvekili Okan Gaytancıoğlu’nun, süt üreticilerinin mağduriyetine ilişkin açıklaması

14.- Sivas Milletvekili Ulaş Karasu’nun, Sivas ili Ulaş ve Kangal ilçelerinde yaşanan dolu yağışı nedeniyle çiftçilerin mağduriyetinin giderilebilmesi için Tarım ve Orman Bakanına çağrıda bulunduğuna ilişkin açıklaması

15.- Adana Milletvekili Ayhan Barut’un, TÜİK’in açıkladığı eylül ayı enflasyon rakamlarına ilişkin açıklaması

16.- Kocaeli Milletvekili Lütfü Türkkan’ın, 27’nci Dönem Dördüncü Yasama Yılının hayırlı olmasını Cenab-ı Allah’tan niyaz ettiğine ve vatandaşların sorunlarını Meclis gündemine taşımaya devam edeceklerine, Yıldırım-3 Operasyonu’nda yaralanarak şehit olan Jandarma Uzman Çavuş Hüseyin Yırtıcı’ya Allah’tan rahmet dilediğine, Azerbaycan’ın haklı mücadelesinin diplomatik olarak tüm dünyaya daha iyi anlatılması gerektiğine, İstanbul’un düşman işgalinden kurtuluşunun 97’nci, Bahriye Üçok’un ölümünün 30’uncu yıl dönümüne, TÜİK’in açıkladığı enflasyon rakamlarına ve Sivas ilinde yaşanılan mağduriyetlere ilişkin açıklaması

 

 

 

17.- Manisa Milletvekili Erkan Akçay’ın, 27’nci Dönem Dördüncü Yasama Yılının hayırlı olmasını temenni ettiğine, Ermenistan’ın 27 Eylül 2020 tarihinden bu yana Azerbaycan’ın sivil yerleşim merkezlerine düzenlediği saldırılar sonucunda şehit olanlara Allah’tan rahmet dilediğine, Türkiye’nin Azerbaycan’a yardıma hazır olduğunu kararlılıkla ifade ettiğine ve “iki devlet tek millet” şiarının gereğini yerine getirmeye devam edeceğine ilişkin açıklaması

18.- Siirt Milletvekili Meral Danış Beştaş’ın, Sincan Cezaevinde bulunan Kars Belediye Eş Başkanı Ayhan Bilgen’in yanı sıra Eş Başkan Şevin Alaca’nın da aralarında bulunduğu 14 belediye meclis üyesinin gözaltında tutulduğuna ve Kars Belediyesine kayyum olarak atanan Türker Öksüz’ün uygulamalarına, Mezopotamya Ajansı Van Bürosundaki 4 gazetecinin gözaltına alındığına ve Servet Turgut’un ölümüne, Sayıştayın hazırladığı 2019 Sağlık Bakanlığı denetim raporuna, tıbbi cihaz ve medikal ürün tedarikini sağlayan firmaların mağduriyetinin giderilmesi gerektiğine ilişkin açıklaması

19.- İstanbul Milletvekili Engin Altay’ın, 27’nci Dönemin Dördüncü Yasama Yılında devletin, ülkenin ve milletin menfaatlerine uygun yasaları çıkarmak arzusunda olduklarına, yürütme organının iş ve işlemlerinde Türkiye Büyük Millet Meclisini paydaş yapmasının Türkiye’yi uluslararası camiada daha güçlü ve daha saygın kılacağına, İstanbul’un düşman işgalden kurtuluşunun 97’nci yıl dönümünü tebrik ettiğine ilişkin açıklaması

20.- İstanbul Milletvekili Mehmet Muş’un, 27’nci Dönem Dördüncü Yasama Yılının hayırlı olmasını temenni ettiğine, İstanbul’un düşman işgalinden kurtuluşunun 97’nci yıl dönümünü kutladığına, millet ve devlet olarak Azerbaycan halkının yanında olunduğuna ilişkin açıklaması

21.- İstanbul Milletvekili Mehmet Muş’un, Siirt Milletvekili Meral Danış Beştaş’ın sataşma nedeniyle yaptığı konuşmasındaki bazı ifadelerine ilişkin açıklaması

22.- Siirt Milletvekili Meral Danış Beştaş’ın, İstanbul Milletvekili Mehmet Muş’un yaptığı açıklamasındaki bazı ifadelerine ilişkin açıklaması

23.- Manisa Milletvekili Erkan Akçay’ın, 6 Ekim 2014 tarihinde HDP’nin yaptığı çağrıya ilişkin açıklaması

24.- İstanbul Milletvekili Mehmet Muş’un, Siirt Milletvekili Meral Danış Beştaş’ın sataşma nedeniyle yaptığı konuşmasındaki bazı ifadelerine ilişkin açıklaması

25.- İstanbul Milletvekili Mehmet Muş’un, İstanbul Milletvekili Hakkı Saruhan Oluç’un (3/1323) esas numaralı Cumhurbaşkanlığı Tezkeresi üzerinde HDP Grubu adına yaptığı konuşmasındaki bazı ifadelerine ilişkin açıklaması

26.- İstanbul Milletvekili Hakkı Saruhan Oluç’un, İstanbul Milletvekili Mehmet Muş’un yaptığı açıklamasındaki bazı ifadelerine ilişkin açıklaması

27.- İstanbul Milletvekili Mehmet Muş’un, İstanbul Milletvekili Engin Altay’ın (3/1323) esas numaralı Cumhurbaşkanlığı Tezkeresi üzerinde CHP Grubu adına yaptığı konuşmasındaki bazı ifadelerine ilişkin açıklaması

28.- İstanbul Milletvekili Mehmet Muş’un, İstanbul Milletvekili Engin Altay’ın sataşma nedeniyle yaptığı konuşmasındaki bazı ifadelerine ilişkin açıklaması

29.- İstanbul Milletvekili Engin Altay’ın, İstanbul Milletvekili Mehmet Muş’un yaptığı açıklamasındaki bazı ifadelerine ilişkin açıklaması

 

 

 

30.- İstanbul Milletvekili Engin Altay’ın, Rize Milletvekili Osman Aşkın Bak’ın (3/1325) esas numaralı Cumhurbaşkanlığı Tezkeresi üzerinde AK PARTİ Grubu adına yaptığı konuşmasındaki bazı ifadelerine ilişkin açıklaması

31.- Siirt Milletvekili Meral Danış Beştaş’ın, Rize Milletvekili Osman Aşkın Bak’ın (3/1325) esas numaralı Cumhurbaşkanlığı Tezkeresi üzerinde AK PARTİ Grubu adına yaptığı konuşmasındaki bazı ifadelerine ilişkin açıklaması

32.- İstanbul Milletvekili Mehmet Muş’un, Siirt Milletvekili Meral Danış Beştaş’ın yaptığı açıklamasındaki bazı ifadelerine ilişkin açıklaması

33.- Siirt Milletvekili Meral Danış Beştaş’ın, İstanbul Milletvekili Mehmet Muş’un yaptığı açıklamasındaki bazı ifadelerine ilişkin açıklaması

 

V.- BAŞKANLIĞIN GENEL KURULA SUNUŞLARI

A) Önergeler

1.- Başkanlıkça, Hakkâri Milletvekili Sait Dede’nin Kamu İktisadi Teşebbüsleri Komisyonu üyeliğinden geri çekildiğine ilişkin yazısının 23/9/2020 tarihinde Başkanlığa ulaştığına ilişkin önerge yazısı (4/87)

2.- Başkanlıkça, Balıkesir Milletvekili Ahmet Akın’ın Sanayi, Ticaret, Enerji, Tabii Kaynaklar, Bilgi ve Teknoloji Komisyonu, İzmir Milletvekili Sevda Erdan Kılıç’ın Kamu İktisadi Teşebbüsleri Komisyonu, Kahramanmaraş Milletvekili Ali Öztunç’un İçişleri Komisyonu, Muğla Milletvekili Burak Erbay’ın Avrupa Birliği Uyum Komisyonu, Şanlıurfa Milletvekili Aziz Aydınlık’ın İnsan Haklarını İnceleme Komisyonu üyeliklerinden geri çekildiklerine ilişkin yazısının 6/10/2020 Başkanlığa ulaştığına ilişkin önerge yazısı (4/90)

3.- Başkanlıkça, Bursa Milletvekili İsmail Tatlıoğlu’nun Plan ve Bütçe Komisyonu üyeliğinden istifasına ilişkin yazısının 2/10/2020 tarihinde Başkanlığa ulaştığına ilişkin önerge yazısı (4/88)

4.- İstanbul Milletvekili Mustafa Sezgin Tanrıkulu’nun, (2/45) esas numaralı Toplumsal Barış ve Demokrasinin Tesisi Amacıyla Bazı Kanunlarda Değişiklik Yapılması Hakkında Kanun Teklifi’nin doğrudan gündeme alınmasına ilişkin önergesi (4/89)

B) Tezkereler

1.- Cumhurbaşkanlığının, Birleşmiş Milletlerin Mali ve Orta Afrika Cumhuriyeti’nde icra ettiği harekât ve misyonlar kapsamında hudut, şümul, miktar ve zamanı Cumhurbaşkanınca takdir ve tespit edilmek üzere, Türk Silahlı Kuvvetlerinin yurt dışına gönderilmesi ve Cumhurbaşkanınca verilecek izin ve belirlenecek esaslar çerçevesinde bu kuvvetlerin kullanılması için Türkiye Büyük Millet Meclisinin son olarak 8/10/2019 tarihli ve 1232 sayılı Kararı’yla uzatılan izin süresinin Anayasa’nın 92’nci maddesi uyarınca 31/10/2020 tarihinden itibaren bir yıl uzatılmasına ilişkin tezkeresi (3/1323)

 

2.- Cumhurbaşkanlığının, Birleşmiş Milletler Güvenlik Konseyinin UNIFIL’in görev süresinin uzatılması yönündeki 2539 (2020) sayılı Kararı çerçevesinde, hudut, şümul ve miktarı Cumhurbaşkanınca belirlenecek Türk Silahlı Kuvvetleri unsurlarının; 1701 (2006) sayılı Birleşmiş Milletler Güvenlik Konseyi Kararı ve 880 sayılı Türkiye Büyük Millet Meclisi Kararı’yla tespit edilen ilkeler kapsamında; Birleşmiş Milletler Geçici Görev Gücü bünyesinde UNIFIL’e, 31/10/2020 tarihinden itibaren bir yıl daha iştirak etmesi ve bununla ilgili gerekli düzenlemelerin Cumhurbaşkanınca yapılması için Anayasa’nın 92’nci maddesi uyarınca izin verilmesine dair tezkeresi (3/1325)

 

VI.- ÖNERİLER

A) Siyasi Parti Grubu Önerileri

1.- İYİ PARTİ Grubunun, 1/10/2020 tarihinde Denizli Milletvekili Yasin Öztürk ve arkadaşları tarafından, tıbbi cihaz ve medikal ürün sektöründe yaşanan sıkıntıların sağlık hizmetlerinde meydana gelecek muhtemel tehdide dönüşmesinin önlenmesi, tıbbi cihaz ve medikal firmalarının uğradığı zararın maddi boyutunun araştırılması ve alınması gereken önlemlerin belirlenmesi amacıyla verilmiş olan Meclis araştırması önergesinin ön görüşmelerinin, Genel Kurulun 6 Ekim 2020 Salı günkü birleşiminde yapılmasına ilişkin önerisi

2.- HDP Grubunun, 6/10/2020 tarihinde Grup Başkan Vekili Siirt Milletvekili Meral Danış Beştaş ve Grup Başkan Vekili İstanbul Milletvekili Hakkı Saruhan Oluç tarafından verilen Kobane olaylarında yaşanılanların araştırılması amacıyla verilmiş olan Meclis araştırması önergesinin ön görüşmelerinin, Genel Kurulun 6 Ekim 2020 Salı günkü birleşiminde yapılmasına ilişkin önerisi

3.- CHP Grubunun, Türkiye Büyük Millet Meclisi Gündemi’nin “Genel Görüşme ve Meclis Araştırması Yapılmasına Dair Öngörüşmeler” kısmında yer alan, Aile Hekimliği sisteminde görülen sorunların tespit edilerek gerekli önlemlerin belirlenmesine amacıyla verilmiş olan (10/1142) esas numaralı Meclis Araştırma Önergesi’nin ön görüşmelerinin, Genel Kurulun 6 Ekim 2020 Salı günkü birleşiminde yapılmasına ilişkin önerisi

4.- AK PARTİ Grubunun, Genel Kurulun çalışma saatlerinin yeniden düzenlenmesine; 227 sıra sayılı Mardin Milletvekili Tuma Çelik’in Yasama Dokunulmazlığının Kaldırılmasına Hakkında Cumhurbaşkanlığı Tezkeresi ile Anayasa ve Adalet Komisyonları Üyelerinden Kurulu Karma Komisyon Raporu’nun kırk sekiz saat geçmeden Gündem’in “Kanun Teklifleri ile Komisyonlardan Gelen Diğer İşler” kısmının 1’inci sırasına ve 221 sıra sayılı Gıda, Tarım ve Orman Alanında Bazı Düzenlemeler Yapılması Hakkında Kanun Teklifi’nin aynı kısmın 2’nci sırasına alınmasına ve diğer işlerin sırasının buna göre teselsül ettirilmesine; 7, 8, 13, 14, 15, 20, 21, 22, 27 Ekim 2020 Salı, Çarşamba ve Perşembe günkü birleşimlerinde denetim konularının görüşülmeyerek Gündem’in “Kanun Teklifleri ile Komisyonlardan Gelen Diğer İşler” kısmında yer alan işlerin görüşülmesine, 6 Ekim 2020 Salı günkü birleşiminde 30 Eylül 2020 tarih ve (3/1323) ve (3/1325) sayılı Cumhurbaşkanlığı Tezkerelerinin okunarak görüşmelerinin bu birleşimde yapılmasına ve aynı birleşimde Kişisel Verileri Koruma Kurulunda boşalacak olan 3 üyelik için seçimin yapılarak bu birleşimde çalışmaların Gündem’in "Seçim” kısmındaki işlerin tamamlanmasına kadar sürdürülmesine ilişkin önerisi

VII.- OTURUM BAŞKANLARININ KONUŞMALARI

1.- Oturum Başkanı TBMM Başkan Vekili Süreyya Sadi Bilgiç’in, Genel Kurul Salonu’nda takılan maskelerin hem topluma örnek olunması hem de milletvekillerinin kendi sağlığı açısından çıkartılmaması gerektiğine ilişkin konuşması

 

VIII.- SATAŞMALARA İLİŞKİN KONUŞMALAR

1.- Siirt Milletvekili Meral Danış Beştaş’ın, Bartın Milletvekili Yılmaz Tunç’un HDP grup önerisi üzerinde AK PARTİ Grubu adına yaptığı konuşması sırasında Halkların Demokratik Partisine sataşması nedeniyle konuşması

2.- İstanbul Milletvekili Mehmet Muş’un, İstanbul Milletvekili Engin Altay’ın yerinden sarf ettiği bazı ifadelerinde şahsına sataşması nedeniyle konuşması

3.- İstanbul Milletvekili Engin Altay’ın, İstanbul Milletvekili Mehmet Muş’un sataşma nedeniyle yaptığı konuşması sırasında şahsına sataşması nedeniyle konuşması

4.- Siirt Milletvekili Meral Danış Beştaş’ın, Manisa Milletvekili Erkan Akçay’ın yaptığı açıklaması sırasında Halkların Demokratik Partisine sataşması nedeniyle konuşması

5.- İstanbul Milletvekili Engin Altay’ın, İstanbul Milletvekili Mehmet Muş’un yaptığı açıklaması sırasında Cumhuriyet Halk Partisine sataşması nedeniyle konuşması

 

IX.- SEÇİMLER

A) Komisyonlarda Açık Bulunan Üyeliklere Seçim

1.- Anayasa Komisyonunda boş bulunan üyeliğe seçim

2.- İçişleri Komisyonunda boş bulunan üyeliğe seçim

3.- Çevre Komisyonunda boş bulunan üyeliğe seçim

4.- Sanayi, Ticaret, Enerji, Tabii Kaynaklar, Bilgi ve Teknoloji Komisyonunda boş bulunan üyeliğe seçim

5.- Plan ve Bütçe Komisyonunda boş bulunan üyeliğe seçim

6.- Kamu İktisadi Teşebbüsleri Komisyonunda boş bulunan üyeliğe seçim

7.- İnsan Haklarını İnceleme Komisyonunda boş bulunan üyeliğe seçim

8.- Avrupa Birliği Uyum Komisyonunda boş bulunan üyeliğe seçim

9.- Kadın Erkek Fırsat Eşitliği Komisyonunda boş bulunan üyeliğe seçim

B) Kişisel Verileri Koruma Kuruluna Üye Seçimi

1.- Kişisel Verileri Koruma Kurulunda boş bulunan üyeliğe seçim

 

X.- YAZILI SORULAR VE CEVAPLARI

1.- Denizli Milletvekili Gülizar Biçer Karaca'nın, son 3 yılda meydana gelen sel felaketleriyle ilgili bazı verilere ilişkin sorusu ve İçişleri Bakanı Süleyman Soylu’nun cevabı (7/31748)

2.- Ordu Milletvekili Mustafa Adıgüzel'in, Ordu ili Ulubey ilçesinin altyapı sorunlarına ilişkin sorusu ve İçişleri Bakanı Süleyman Soylu’nun cevabı (7/31750)

3.- İzmir Milletvekili Mahir Polat'ın, Ege Bölgesinde olası bir depreme karşı alınan önlemlere ve Türkiye fay hattı haritasının güncellenmesine ilişkin sorusu ve İçişleri Bakanı Süleyman Soylu’nun cevabı (7/31956)

4.- Muş Milletvekili Gülüstan Kılıç Koçyiğit'in, iltica talebinde bulunmalarına rağmen ülkelerine gönderildiği iddia edilen kişilere ilişkin sorusu ve Dışişleri Bakanı Mevlüt Çavuşoğlu’nun cevabı (7/32075)

5.- Sakarya Milletvekili Engin Özkoç'un, 3 Temmuz 2020 tarihinde Sakarya'da bulunan bir havai fişek fabrikasında meydana gelen patlamanın araştırılmasına,

-Kocaeli Milletvekili Lütfü Türkkan'ın, Sakarya'nın Hendek ilçesinde bir havai fişek fabrikasında yaşanan patlamaya ve havai fişek üretimi ile satışının durdurulması önerisine,

-Ankara Milletvekili Servet Ünsal'ın, Muğla ilinde bazı plaj, iskele ve koyların özel bir şirkete devredildiği iddiasına,

-Ordu Milletvekili Mustafa Adıgüzel'in, Ordu'nun Kabataş ilçesinde bulunan Alankent Ana Sınıfı ve Ortaokulu oyun alanının halka açık spor sahasına dönüştürüleceği iddiasına,

-Denizli Milletvekili Gülizar Biçer Karaca'nın, Denizli Büyükşehir Belediyesinde çalışan bazı kişiler hakkındaki iddialara,

-Eskişehir Milletvekili Utku Çakırözer'in, yurt dışı seçmen listelerinin Almanya'ya gönderilmesi nedeniyle 1 milyon kişinin Alman vatandaşlığının iptal edildiği iddiasına,

-İstanbul Milletvekili Mustafa Sezgin Tanrıkulu'nun, 2016-2020 yılları arasında Bakanlığa bağlı kurum ve kuruluşlar tarafından kağıtların geri dönüşümüne yönelik yürütülen çalışmalara,

-İstanbul Milletvekili Arzu Erdem'in, Küçükçekmece'de bulunan bir semt konağının isminin değiştirilmesine,

İlişkin soruları ve İçişleri Bakanı Süleyman Soylu’nun cevabı (7/32102), (7/32105), (7/32356), (7/32588), (7/32590), (7/32868), (7/32970), (7/33533)

6.- Aydın Milletvekili Aydın Adnan Sezgin'in, Libya'da bulunan Vatiyye Hava Üssüne yönelik gerçekleştirilen hava saldırısına ilişkin sorusu ve Milli Savunma Bakanı Hulusi Akar’ın cevabı (7/32384)

7.- Kayseri Milletvekili Çetin Arık'ın, son 18 yılda Türkiye genelinde ve Kayseri özelinde yıkılan ve yeri değiştirilen camilere ilişkin sorusu ve Cumhurbaşkanı Yardımcısı Fuat Oktay’ın cevabı (7/32538)

8.- Adana Milletvekili Ayhan Barut'un, askerlerin görev bölgelerine sevkinin demiryolu ve havayolu üzerinden gerçekleştirilmesi önerisine ilişkin sorusu ve Milli Savunma Bakanı Hulusi Akar’ın cevabı (7/32745)

9.- Mersin Milletvekili Behiç Çelik'in, 27 Temmuz 2020 tarihinde asker sevkiyatı sırasında meydana gelen kazanın araştırılmasına ilişkin sorusu ve Milli Savunma Bakanı Hulusi Akar’ın cevabı (7/32746)

10.- Niğde Milletvekili Ömer Fethi Gürer'in, 2020 yılında emekli edilen albay sayısına ilişkin sorusu ve Milli Savunma Bakanı Hulusi Akar’ın cevabı (7/32747)

11.- Antalya Milletvekili Rafet Zeybek'in, Antalya'nın Kaş ilçesinde düz kesimle yapılan ağaç kesimlerine ilişkin sorusu ve Tarım ve Orman Bakanı Bekir Pakdemirli’nin cevabı (7/33008)

12.- Gaziantep Milletvekili Mahmut Toğrul'un, Antep fıstığı fiyatlarında istikrar sağlanması ve üreticilerin korunmasına yönelik yapılan çalışmalara ilişkin sorusu ve Tarım ve Orman Bakanı Bekir Pakdemirli’nin cevabı (7/33020)

13.- İzmir Milletvekili Tacettin Bayır'ın, haksız fiyat artışı konusunda yapılan şikayetlere ve Bakanlığın denetimlerine ilişkin sorusu ve Ticaret Bakanı Ruhsar Pekcan’ın cevabı (7/33023)

14.- Eskişehir Milletvekili Arslan Kabukcuoğlu'nun, Libya konusunda Rusya ile kurulacak olan Ortak Çalışma Grubu'na ilişkin sorusu ve Dışişleri Bakanı Mevlüt Çavuşoğlu’nun cevabı (7/33079)

15.- İzmir Milletvekili Dursun Müsavat Dervişoğlu'nun, YPG\PKK terör örgütünün bir enerji şirketi ile imzaladığı sözleşmeye ilişkin sorusu ve Dışişleri Bakanı Mevlüt Çavuşoğlu’nun cevabı (7/33080)

16.- İstanbul Milletvekili Ahmet Ünal Çeviköz'ün, 1 Temmuz 2020 Astana Zirvesinde alınan kararlara ve Suriye'nin egemenlik haklarına ilişkin sorusu ve Dışişleri Bakanı Mevlüt Çavuşoğlu’nun cevabı (7/33081)

17.- Bursa Milletvekili Erkan Aydın'ın, ceviz üreticisinin yaşadığı ekonomik sorunlar ile ülkemizin ceviz ithalatına ilişkin sorusu ve Tarım ve Orman Bakanı Bekir Pakdemirli’nin cevabı (7/33157)

18.- Şanlıurfa Milletvekili Ayşe Sürücü'nün, Şanlıurfa ilinde yaşanan su kesintilerinden dolayı çiftçilerin mağdur olmasına ilişkin sorusu ve Tarım ve Orman Bakanı Bekir Pakdemirli’nin cevabı (7/33162)

19.- Ankara Milletvekili Levent Gök'ün, 2017 yılından bu yana bebek maması fiyatlarına yapılan zamlara ilişkin sorusu ve Ticaret Bakanı Ruhsar Pekcan’ın cevabı (7/33165)

20.- İstanbul Milletvekili Mustafa Sezgin Tanrıkulu'nun, Bakanlık bütçesinden kâr amacı gütmeyen dernek, birlik, kurum ve kuruluşlara ayrılan toplam bağış ve yardım ödeneği miktarına ilişkin sorusu ve Dışişleri Bakanı Mevlüt Çavuşoğlu’nun cevabı (7/33195)

21.- İstanbul Milletvekili Mustafa Sezgin Tanrıkulu'nun, Bakanlık bütçesinden kâr amacı gütmeyen dernek, birlik, kurum ve kuruluşlara ayrılan toplam bağış ve yardım ödeneği miktarına ilişkin sorusu ve Gençlik ve Spor Bakanı Mehmet Muharrem Kasapoğlu’nun cevabı (7/33197)

22.- Niğde Milletvekili Ömer Fethi Gürer'in, patates üreticilerinin sorunlarına ilişkin sorusu ve Tarım ve Orman Bakanı Bekir Pakdemirli’nin cevabı (7/33218)

23.- Niğde Milletvekili Ömer Fethi Gürer'in, Niğde ili Ulukışla ilçesinde bulunan lavanta bahçesi ile ülkemizde bulunan diğer lavanta bahçelerinden elde edilen faydaya ve lavanta ekimi yapan çiftçi sayısına ilişkin sorusu ve Tarım ve Orman Bakanı Bekir Pakdemirli’nin cevabı (7/33223)

24.- Karaman Milletvekili İsmail Atakan Ünver'in, okul servisi esnafının pandemiden olumsuz etkilenmemesi için yapılan çalışmalara ve bazı önerilere ilişkin sorusu ve Cumhurbaşkanı Yardımcısı Fuat Oktay’ın cevabı (7/33266)

25.- Niğde Milletvekili Ömer Fethi Gürer'in, bazı şehirlerde devam eden parkomat uygulamasına ilişkin sorusu ve Cumhurbaşkanı Yardımcısı Fuat Oktay’ın cevabı (7/33268)

26.- Niğde Milletvekili Ömer Fethi Gürer'in, kalkınma ajanslarının gerçekleştirdiği proje sayısı ile projelere verdiği destek miktarına ilişkin sorusu ve Cumhurbaşkanı Yardımcısı Fuat Oktay’ın cevabı (7/33269)

27.- Niğde Milletvekili Ömer Fethi Gürer'in, Niğde ilinde Ramazan ayında Kızılay tarafından yapılan zekât yardımına başvuran ve yardımdan yararlanan esnaf sayısına,

Ülke genelinde yapılan uyuşturucu operasyonlarına,

İlişkin soruları ve Cumhurbaşkanı Yardımcısı Fuat Oktay’ın cevabı (7/33270), (7/33271)

28.- Niğde Milletvekili Ömer Fethi Gürer'in, şeker fabrikalarında işten çıkarılan işçi ve memur sayılarına ilişkin sorusu ve Cumhurbaşkanı Yardımcısı Fuat Oktay’ın cevabı (7/33272)

29.- Bursa Milletvekili Nurhayat Altaca Kayışoğlu'nun, Bursa'nın İnegöl ilçesindeki Hocaköy Barajı inşaatının durma nedenine ve bitirileceği tarihe ilişkin sorusu ve Tarım ve Orman Bakanı Bekir Pakdemirli’nin cevabı (7/33359)

30.- Niğde Milletvekili Ömer Fethi Gürer'in, Türkiye'de patates siğili hastalığı nedeniyle ekim yapılması yasaklanan alanlara ve hastalıklara dayanıklı patates çeşitlerinin ekimine ilişkin sorusu ve Tarım ve Orman Bakanı Bekir Pakdemirli’nin cevabı (7/33369)

31.- Bursa Milletvekili Erkan Aydın'ın, Bursa iline bağlı Orhaneli ilçesinin yatırım teşvik bölgeleri kapsamına alınmamasına ilişkin sorusu ve Cumhurbaşkanı Yardımcısı Fuat Oktay’ın cevabı (7/33383)

32.- Kahramanmaraş Milletvekili Ali Öztunç'un, Kahramanmaraş'ın yatırım teşvikleri kapsamına alınması talebine ilişkin sorusu ve Cumhurbaşkanı Yardımcısı Fuat Oktay’ın cevabı (7/33385)

33.- İzmir Milletvekili Mehmet Ali Çelebi'nin, 2020 yılında emekli olan albaylara ilişkin sorusu ve Milli Savunma Bakanı Hulusi Akar’ın cevabı (7/33486)

34.- Mersin Milletvekili Alpay Antmen'in, 15 Temmuz darbe girişimi sonrası gazilik ve şehitlik unvanı verilen kişi sayısına ilişkin sorusu ve Cumhurbaşkanı Yardımcısı Fuat Oktay’ın cevabı (7/33504)

35.- Ankara Milletvekili Yıldırım Kaya'nın, Ankara Türk Hava Kurumu Üniversitesi Pilotaj Bölümü öğrencilerinden bağış ve borç adı altında para talep edilmesine ilişkin sorusu ve Cumhurbaşkanı Yardımcısı Fuat Oktay’ın cevabı (7/33505)

36.- Niğde Milletvekili Ömer Fethi Gürer'in, aşı soğuk zincir altyapısının iyileştirilmesi talebine ilişkin sorusu ve Tarım ve Orman Bakanı Bekir Pakdemirli’nin cevabı (7/33548)

37.- Niğde Milletvekili Ömer Fethi Gürer'in, Melendiz Dağlarında ağaçlandırma çalışması yapılması önerisine ilişkin sorusu ve Tarım ve Orman Bakanı Bekir Pakdemirli’nin cevabı (7/33550)

38.- Niğde Milletvekili Ömer Fethi Gürer'in, hayvanlara uygulanan aşıların muhafazası, uygulanması ve takibine dair bazı verilere ilişkin sorusu ve Tarım ve Orman Bakanı Bekir Pakdemirli’nin cevabı (7/33551)

39.- Niğde Milletvekili Ömer Fethi Gürer'in, Genç Çiftçi Projesi kapsamında dağıtılan hayvanlara ilişkin sorusu ve Tarım ve Orman Bakanı Bekir Pakdemirli’nin cevabı (7/33552)

40.- Mersin Milletvekili Olcay Kılavuz'un, Mersin ilinde tarımsal sulama imkanlarının geliştirilmesi talebine ilişkin sorusu ve Tarım ve Orman Bakanı Bekir Pakdemirli’nin cevabı (7/33555)

41.- Eskişehir Milletvekili Utku Çakırözer'in, RTÜK'e yapılan bir televizyon kanalı logo değişikliği başvurusuna ilişkin sorusu ve Cumhurbaşkanı Yardımcısı Fuat Oktay’ın cevabı (7/33569)

42.- İstanbul Milletvekili Mahmut Tanal'ın, 2020 yılında Şanlıurfa'dan diğer illere giden geçici tarım işçilerine ve bu kişilerin yaşam ve çalışma koşullarının iyileştirilmesi önerisine ilişkin sorusu ve Tarım ve Orman Bakanı Bekir Pakdemirli’nin cevabı (7/33669)

43.- Afyonkarahisar Milletvekili Burcu Köksal'ın, Selevir Sulama Birliği tarafından Afyonkarahisar'ın Çay ilçesine bağlı köy ve kasabalara sulama suyu verilmemesine ilişkin sorusu ve Tarım ve Orman Bakanı Bekir Pakdemirli’nin cevabı (7/33672)

44.- İstanbul Milletvekili Mustafa Sezgin Tanrıkulu'nun, Bakanlık tarafından 2010-2020 yılları arasında kamu hizmeti için kiralanan araçlara ilişkin sorusu ve Tarım ve Orman Bakanı Bekir Pakdemirli’nin cevabı (7/33673)

45.- İzmir Milletvekili Aytun Çıray'ın, Amerika Birleşik Devletleri'nde bir politikacının Türkiye üzerine yapmış olduğu söylemlere ilişkin sorusu ve Cumhurbaşkanı Yardımcısı Fuat Oktay’ın cevabı (7/33698)

46.- Diyarbakır Milletvekili Garo Paylan'ın, 10 Temmuz 2020 Cumhurbaşkanlığı Kararnamesi ile Merkez Bankası başkan yardımcılığı atamalarında tecrübe şartının kaldırılmasına ilişkin sorusu ve Cumhurbaşkanı Yardımcısı Fuat Oktay’ın cevabı (7/33702)

47.- Mersin Milletvekili Ali Mahir Başarır'ın, bazı firmaların 2002 yılından bu yana aldıkları kamu ihalelerine ve bu ihalelerin bedellerine ilişkin sorusu ve Cumhurbaşkanı Yardımcısı Fuat Oktay’ın cevabı (7/33704)

48.- Ankara Milletvekili Filiz Kerestecioğlu Demir'in, üniversite öğrencilerine uzaktan eğitim için gerekli teknolojik donanımın sağlanmasına yönelik çalışmalara ilişkin sorusu ve Cumhurbaşkanı Yardımcısı Fuat Oktay’ın cevabı (7/33705)

49.- Ankara Milletvekili Levent Gök'ün, 2002-2020 yılları arasında istisna kapsamına alınarak yapılan kamu alımlarına ilişkin sorusu ve Hazine ve Maliye Bakanı Berat Albayrak’ın cevabı (7/33740)

50.- İstanbul Milletvekili Mahmut Tanal'ın, TİGEM Ceylanpınar Tarım İşletmesi Müdürlüğünde görev yapan işçilerin kahvaltı hizmetinden yararlandırılmadığı iddiasına ilişkin sorusu ve Tarım ve Orman Bakanı Bekir Pakdemirli’nin cevabı (7/33756)

51.- Batman Milletvekili Feleknas Uca'nın, IŞİD tarafından kaçırılan bir Ezidi kadının Ankara'ya getirildiği iddiasına ilişkin sorusu ve Cumhurbaşkanı Yardımcısı Fuat Oktay’ın cevabı (7/33766)

52.- Gaziantep Milletvekili Bayram Yılmazkaya'nın, kadına yönelik şiddet verileri ile İstanbul Sözleşmesi'ne ilişkin sorusu ve Cumhurbaşkanı Yardımcısı Fuat Oktay’ın cevabı (7/33767)

53.- İstanbul Milletvekili Züleyha Gülüm'ün, Şanlıurfa İl Emniyet Müdürlüğü TEM Şubesinde yaşandığı iddia edilen bir olaya ilişkin sorusu ve Cumhurbaşkanı Yardımcısı Fuat Oktay’ın cevabı (7/33769)

54.- Mersin Milletvekili Rıdvan Turan'ın, bir ilin il sağlık müdürünün düzenlediği düğün yemeğine dair çeşitli iddialara ilişkin sorusu ve Cumhurbaşkanı Yardımcısı Fuat Oktay’ın cevabı (7/33770)

55.- Mersin Milletvekili Rıdvan Turan'ın, Mazıdağı maden sahası ile ilgili çeşitli iddialara ilişkin sorusu ve Cumhurbaşkanı Yardımcısı Fuat Oktay’ın cevabı (7/33771)

56.- Adana Milletvekili Müzeyyen Şevkin'in, ülkemizde bulunan Suriyeli sığınmacılara dair bazı verilere ilişkin sorusu ve Cumhurbaşkanı Yardımcısı Fuat Oktay’ın cevabı (7/33772)

57.- İstanbul Milletvekili Turan Aydoğan'ın, pandemi sürecinde özel üniversitelerde işten çıkarılan ya da sözleşmesi yenilenmeyen akademisyenlere ilişkin sorusu ve Cumhurbaşkanı Yardımcısı Fuat Oktay’ın cevabı (7/33773)

58.- İzmir Milletvekili Mahir Polat'ın, kamu ve üniversite hastanelerinin 2020 Eylül ayı itibarıyla tıbbi cihaz ve malzeme sektörüne olan borcuna ilişkin sorusu ve Hazine ve Maliye Bakanı Berat Albayrak’ın cevabı (7/34013)

6 Ekim 2020 Salı

BİRİNCİ OTURUM

Açılma Saati:15.02

BAŞKAN: Başkan Vekili Süreyya Sadi BİLGİÇ

KÂTİP ÜYELER: Mustafa AÇIKGÖZ (Nevşehir), Enez KAPLAN (Tekirdağ)

---0---

BAŞKAN - Türkiye Büyük Millet Meclisinin 2’nci Birleşimini açıyorum.(x)

Toplantı yeter sayısı vardır, görüşmelere başlıyoruz.

Gündeme geçmeden önce 3 sayın milletvekiline gündem dışı söz vereceğim.

Gündem dışı ilk söz, Gaziantep’in sanayi ve ekonomisi hakkında söz isteyen Gaziantep Milletvekili Abdullah Nejat Koçer’e aittir.

Buyurun Sayın Koçer. (AK PARTİ sıralarından alkışlar)

III.- GÜNDEM DIŞI KONUŞMALAR

A) Milletvekillerinin Gündem Dışı Konuşmaları

1.- Gaziantep Milletvekili Abdullah Nejat Koçer’in, Gaziantep ilinin sanayisine ve ekonomisine ilişkin gündem dışı konuşması

ABDULLAH NEJAT KOÇER (Gaziantep) – Sayın Başkan, sayın milletvekilleri; Genel Kurulu saygıyla selamlıyorum.

Gazi Meclisimiz tarafından 1921 yılında Millî Mücadele azmiyle topraklarına sahip çıkarak verdiği 6.317 şehit ve binlerce gazi adına “gazi” unvanı verilen Gaziantep’in aynı ruh ve inançla bugün ülkemizin büyümesine, ekonomik kalkınmasına koyduğu katkıları, azmi, cesareti dile getireceğim bugün.

Girişimci insanların üretken şehri Gaziantep Türkiye’nin en büyük organize sanayi bölgelerine sahiptir. Toplam 5 organize sanayi bölgesinde 1.100 tesis üretim yapmakta, 210 bin kişi istihdam edilmektedir. Son açılan 5’inci organize sanayi bölgesinde 602 parsel sanayicilerimize tahsis edilmiş olup bölgenin tahsisinden bu yana son dört yılda 230 firma üretime geçmiştir. Eskiden yatırımcıların bulunduğu diğer 4 organize sanayi bölgemizde 70 yeni tesis üretime geçmiş, bu tesislerin resmî açılışı Cumhurbaşkanımız tarafından yapılmıştır. 5’inci bölgede hâlen 50 fabrika inşaatı devam etmektedir.

Gaziantep, sanayide büyük bir başarı hikâyesi yazarken ortaya koyduğu rakamsal sonuçlarla Türkiye’nin ekonomik kalkınma sürecine en fazla katkı koyan öncü ve model bir şehir olma özelliğini de taşımaktadır. Yaklaşık 8 milyar dolar ihracatıyla Türkiye’nin 5’inci ihracatçı ili olan Gaziantep, dünyanın 176 ülkesine ihracat yapmakta olup eylül ayında 1.644 ihracatçının yaptığı 762 milyon dolarlık ihracatla yüzde 15,3 artış sağlamış ve tüm zamanların ihracat rekorunu kırmıştır. Yine eylül ayında Gaziantep OSB, 487 milyon kilovatsaatlik elektrik tüketimi ve yüzde 12,4’lük artışla tüm zamanların rekorunu kırmıştır. Yapılan yatırımlar ülkemizin rekabet gücünü artırmakla kalmayıp pandemi sürecinde medikal ve gıda güvenliğimizi de korumuştur. Ülkemizin maske ihtiyacını sağlayan kumaş ve medikal ürün tesisleri ile makarna başta olmak üzere, gıda güvenliğimizi sağlayan gıda tesislerimiz pandemi sürecinde öne çıkan sanayi tesislerimiz olmuştur.

Bu yatırımları gerçekleştiren Gaziantep’in girişimci, gözü kara yatırımcılarını, fabrikalarımızda çalışan mühendis ve işçilerimizi, ürünlerimizi dünyaya taşıyanları, ihraç edenleri ve emek veren herkesi bugün buradan, Türkiye Büyük Millet Meclisinden, milletin kürsüsünden alkışlıyor ve teşekkür ediyorum. (AK PARTİ sıralarından alkışlar)

Ortada büyük bir başarı hikâyesi var. Bu başarı Türkiye'ye mal olmuş, hakiki ve takdir edilecek bir başarı hikâyesidir. Cumhurbaşkanımızın açılışını yaptığı üretim tesislerimiz, gerek yeni girişimcilerimizin gerekse eski sanayicilerimizin yaptıkları yatırımlar olması nedeniyle önemlidir. Girişimci ruh devam ediyor; yılların sanayicileri yeni bölgelerde yatırımlara devam ederken, girişimci ruhla yeni sanayicilerimizin sayısı artıyor, üretim ve istihdam sağlıyoruz. Sanayimizi gezip görerek bu başarı hikâyesine şahit olmak isteyenleri şehrimizde ağırlamaktan onur duyarız.

Gaziantep olarak bir yandan yeni sanayi tesislerinin açılışını yaparken TEKNOFEST gibi çok önemli bir organizasyona ev sahipliği yapmış olmanın, Türkiye'nin en fazla projesini teknoloji festivaline kazandırmış olmanın gururunu da yaşıyoruz. Gaziantep sanayisinin başarısını gölgeleyecek, yok sayacak her yanlış bu büyük girişimci ruhu zedeleyecek ve şevkini kıracaktır. Olması gereken, üreten ve istihdam yaratan herkese hep birlikte şükranlarımızı sunmaktır. Kolay bulunmayan gözü kara girişimcilerimiz büyük bir başarı hikâyesi yazarken, bizler bu başarıya hep birlikte sahip çıkıp destek olmak zorundayız. Bir taraftan sanayisi ve girişimciliğiyle, diğer taraftan tarihî, kültürel mirası ve gastronomi şehri olma özelliğiyle Gaziantep Türkiye’nin ekonomik kalkınma sürecine en fazla katkıyı koymaya devam edecektir.

Bu duygu ve düşüncelerle yeni yasama yılımızın hayırlı olmasını diliyor, yüce heyetinizi saygıyla selamlıyorum. (AK PARTİ sıralarından alkışlar)

BAŞKAN – Gündem dışı ikinci söz, pandeminin topluma etkileri hakkında söz isteyen Bursa Milletvekili Erkan Aydın’a aittir.

Buyurun Sayın Aydın. (CHP sıralarından alkışlar)

2.- Bursa Milletvekili Erkan Aydın’ın, pandemi sürecinin toplum üzerindeki etkilerine ilişkin gündem dışı konuşması

ERKAN AYDIN (Bursa) – Teşekkür ederim Sayın Başkan.

Değerli milletvekilleri, gündem dışı söz almış bulunmaktayım, yüce heyetinizi sevgi ve saygıyla selamlıyorum; yeni yasama yılımızın da halkımıza ve değerli üyelere hayırlı olmasını diliyorum.

Pandemi gerçekten hepimizin hayatını etkiledi ancak bu pandemi sürecinde dahi yapılan işlerdeki hatalar, eksiklikler azalmadı, tam tersine çoğaldı. Bunların en güzel örneği de şu anda elimde bulunan 2019 yılına ait Sağlık Bakanlığının Sayıştay Raporları, 200 küsur sayfa. Bunun içerisinde de Bursa ilimizi ilgilendiren, daha henüz geçen yılın Temmuz ayında açılmış olan Bursa Şehir Hastanesiyle ilgili birçok rapor var. Altı ay gibi bir sürede o kadar çok usulsüzlük yapılmış ki neredeyse 200 sayfa almamış.

Bakıyoruz, neler yapılmış: Daha inşaat başladıktan bir sene sonra sözleşme süresi başlatılmış, yirmi beş yıl boyunca sürecek olan sözleşme bir yıl avantaj sağlamış yani 2016’da inşaata başlamışlar, 2017’den itibaren süreyi başlatmışlar. İçeride birçok tıbbi malzeme, cihaz buraya devredilmiş ancak bunlarla ilgili herhangi bir kayıt makbuzu, bağış makbuzu ya da Sağlık Bakanlığı sistemine herhangi bir kayıt, muhasebeleştirme yapılmamış, kira ödemeleriyle ilgili hiçbir şekilde şeffaflık yok. Yıllardır buradan söylüyoruz: Sözleşmeleri halka açın, bize açın. Açmamışlar, açmadıkları gibi de kiraların nasıl muhasebeleştirildiği, kaç para üzerinden yapıldığı da bu raporlarda -denetleme sonucunda- şeffaf değil. Aynı şekilde peyzajla ilgili Bursa Şehir Hastanesinde yükümlülüklerini yerine getirmesi gereken yüklenici firma hiçbirini yerine getirmemiş ancak paraların tamamını almış, tamı tamına ödemeler yapılmış. Zamanında teslim edilmeyen işlemlerle ilgili hiçbir yaptırım uygulanmamış yani yapanın yanına kâr kalmış. Adam hem gününde parasını almış hem işi yarım yapmış sonuç itibarıyla cebine de parayı bal gibi koymuş. İlave olarak yapılması gereken işlerin birçoğu yapılmamış, ticari alanlar gelir kısmında gösterilmemiş, gösterilmeyen gelirden dolayı idareye yani devlete de hiçbir şekilde buralardan paylar verilmemiş.

Daha buralar yeni hastaneler ve Türkiye’de yaklaşık 10 adet bulunan bu şehir hastaneleriyle ilgili sorunlar çok fazla. Ben burada pandemi olmasına rağmen bunları dile getirmek istedim. Aslında “Sağlıkta devrim yaptık.” diyerek geldiniz ama sağlığı vatandaşın üzerine devirdiniz. Şehir hastaneleri ve diğer sağlık sistemindeki sıkıntılar burada beş dakikaya sığmaz.

Hemen önümüzde yine bizi bekleyen bir krizi daha dile getirip konuşmamı bitirmek istiyorum.

Malumunuz, grip mevsimi başladı ve memlekette bir grip aşısı sıkıntısı var. Geçen yıl da aynı sıkıntıyı yaşadık. Daha önceki yıllarda ağustos ayında gelen aşılar maalesef, ekim ayının ortası geldi, hâlâ yok. Eczanelerde büyük kaos var. Eczacılar, eczane çalışanları sabahtan akşama vatandaşa, hastalara izah etmekten yoruldular. Orada canhıraş mücadele ediyorlar. Vatandaş diyor: “Üst komşuma aşı geldi geçen yıl, bana gelmedi. Neden beni ayırdın?” Bunlar tehlikeli boyutlara ulaşacak durumda. 5 maskeyi pandemi sürecinde dağıtamadınız, dezenfektan için alkolü bulamadınız, şimdi de sırada grip aşıları krizi var. Defalarca uyardık Sağlık Bakanlığını, mayıs ayında Dünya Sağlık Örgütü bunları belirliyor. “O zamandan temasa geçin, 83 milyonun ihtiyacı olan, özellikle de 65 yaş üstü ve kronik rahatsızlığı olan hastaların aşılarını temin edin.” dedik ancak yine maske krizine benzer bir kriz kapıda. O da 83 milyon vatandaşımızın sadece 1 milyonu gibi insanımıza aşı gelecek. Eczane başı 20-30 tane aşı düşecek. Bunu da kim, nasıl paylaştıracak? Buradan bir siyasetçi olarak değil eczacı olarak meslektaşlarıma Allah kolaylık versin diyorum çünkü zor bir süreç bekliyor ve yetkilileri de bu konuda önlem almaya davet ediyor, yüce heyetinizi saygıyla selamlıyorum. (CHP sıralarından alkışlar)

BAŞKAN – Gündem dışı üçüncü söz, Mersin’in sorunları hakkında söz isteyen Mersin Milletvekili Baki Şimşek’e aittir. (MHP sıralarından alkışlar)

Buyurun Sayın Şimşek.

3.- Mersin Milletvekili Baki Şimşek’in, Mersin ilinde yaşanılan sorunlara ilişkin gündem dışı konuşması

BAKİ ŞİMŞEK (Mersin) – Sayın Başkan, değerli milletvekilleri; Mersin’in sorunlarını konuşmak üzere gündem dışı söz almış bulunmaktayım. Bu vesileyle yüce Meclisi saygıyla selamlıyorum.

Değerli milletvekilleri, Türk düşmanlarının farklı coğrafyalarda husumet nöbetine girdiği ortadadır. Türk yurdu olan Dağlık Karabağ’da kahramanca mücadele eden, iki devlet tek millet olduğumuz kardeşlerimize dualarımızı gönderiyor ve her zaman yanlarında olduğumuzu belirtiyoruz. Ayrımız gayrımız yoktur, uzağımız yakınımız yoktur, iki devlet tek milletiz; aynı damarda akan kan, aynı tende atan canız, biriz, beraberiz, Türkiye ile Azerbaycan’ız ve birlikte büyük Türk milletiyiz. Unutulmamalıdır ki Dağlık Karabağ Türktür, Azerbaycan Türklüğünün öz yurdudur. Kanımızla, canımızla, varlığımızla Azerbaycan’ın yanında olduğumuzu belirtiyor, Ermeni çeteleri tarafından şehit edilen Azerbaycanlı kardeşlerimize Allah’tan rahmet diliyorum.

Değerli milletvekilleri, Mersin 320 kilometre uzunluğunda sahil şeridine sahip; kumsalları, koyları ve doğal güzellikleriyle tam bir turizm kenti, bir taraftan da barındırdığı çeşitli dinlere ait tarihî ve kültürel zenginlikleriyle gerçek bir kültür şehri ve yeryüzü cennetidir. Mersin coğrafi konumu ve binlerce yıllık kültür hazinesiyle tarihe tanıklık eden eşsiz bir şehirdir.

Mersin uygun iklimi ve doğal kaynaklarıyla tarım sektöründe Türkiye’nin önde gelen illerindendir. Limon, portakal, üzüm, nar, muz, çilek, sofralık kayısı ve zeytin üretiminde ilk sıralardadır. Mersin tarım sektöründe üretimin yanı sıra ihracat kanalıyla da ülke ekonomisine katkı sağlamaktadır. Toplam yıllık tarım ürünleri ihracat hacmiyle Türkiye’de birinci sıradadır.

Bununla birlikte, tarımdaki en büyük sorun, barajların tamamlanamaması sebebiyle sulamanın yeterli miktarda yapılamamasıdır. İnşaatı devam eden barajlar bittiğinde tarımsal üretim ve ihracat 2 katına çıkacaktır ve Mersin tarımın lokomotifi olacaktır. Kırsal nüfus yaşlanmaktadır, genç nüfus şehre göç etmektedir. Üretilen ürünler işlenerek satılmalı, tarımsal sanayi kurulmalıdır. Çiftçi borçları ertelenmeli; soya, pamuk ve mısırda destek artırılmalı, ihracat kapıları açık tutulmalıdır.

Değerli milletvekilleri, tarımdaki en büyük sorun sudur. Özellikle yaz aylarında köylerde ve yaylalarda -Çamlıyayla, Gözne, Ayvagediği- içme suyu ve arazide sulama suyu sıkıntısı çekiliyor. Maalesef, su kaynaklarımız yeterli olmasına rağmen mevcut barajların bitirilememesi, boruların ve kanalların tamamlanamaması bir tarım kenti olan Mersin’de köylerde yaşayan insanlarımız ve çiftçilerimiz için büyük bir problem teşkil etmektedir. Pamukluk Barajı başta olmak üzere Sorgun, Değirmençay, Aksıfat ve Anamur Alaköprü Barajlarının bir an önce bitirilmesini istiyoruz. Barajlar bittiğinde Adana’dan Antalya’ya kadar olan arazilerin büyük bir kısmı sulanacaktır. Pamukluk’ta yüzde 85 tamamlanmış, Alaköprü’de gövde bitmiş, sulama suyu projesi devam etmektedir. Aksıfat yüzde 55, Değirmençay yüzde 20, Sorgun yüzde 75 seviyesindedir.

Değerli milletvekilleri, Mersin’in diğer önemli bir sorunu ulaşımdır. Şu anda Silifke-Mut yolu heyelandan dolayı kapalı ve çalışma aylardır devam ediyor. Burada özellikle yol boyundaki esnaflar ve vatandaşlar çok mağdur oldular. Maalesef ulaşım hâlen Gülnar üzerinden yapılıyor. Buradaki alternatif yolun ve Silifke-Mut arası heyelan sebebiyle kapanan Mut yolunun bir an önce ulaşıma açılması gerekmektedir. Çukurova Havaalanı inşaatı artık bitirilmeli ve milletimizin hizmetine sunulmalıdır. Çeşmeli-Taşucu otoyol inşaatına bir an önce başlanmalıdır. Mersin-Antalya yolu, özellikle Aydıncık-Anamur ve Anamur-Gazipaşa arasında olan kısmın ihalesinin mutlaka yapılmasını, buradaki tünellerin ve yolların bir an önce bitirilmesini, Mersin-Antalya yolunun kesintisiz olarak devam etmesini istiyoruz. Tarsus-Çamlıyayla yolu, özellikle Tarsus-Ulaş arası kamulaştırma sorunu çözülmeli, ulaşıma açılmalıdır.

Tarsus’ta araç muayene istasyonu istiyoruz. Adana’da şehir içi otoyol ücretsiz, Dörtyol-İskenderun arası otoyol ücretsiz ama Tarsus-Mersin arası otoban ücretli. Bunun izahı mümkün değildir. Tarsus-Mersin arası otoban ücretsiz yapılmalı, Eshab-ı Kehf çıkışı trafiğe açılmalıdır.

Değerli milletvekilleri, Mersin’in Tarsus dışında hiçbir ilçesinde doğal gaz yoktur. Erdemli, Silifke, Aydıncık, Bozyazı, Anamur, Mut, Gülnar ve Çamlıyaylalı hemşehrilerim doğal gaz bekliyorlar. Mut, Erdemli ve Anamur’da proje çalışmalarına başlanmıştır. Diğer ilçelerin de bu projeye dâhil edilerek yatırım programına alınmasını talep ediyoruz.

Tarsus Üniversitesini kuran, emeği geçen herkese teşekkür ediyorum. Ancak üniversitesi olup KYK’ye ait yurdu olmayan tek ilçeyiz. Bu sebeple ilçemize KYK yurdu istiyoruz.

(Mikrofon otomatik cihaz tarafından kapatıldı)

BAŞKAN – Sözlerinizi tamamlayın, buyurun.

BAKİ ŞİMŞEK (Devamla) – Değerli milletvekilleri, Eshab-ı Kehf’i, Danyal Aleyhisselam’ı, St. Paul’ü, ören yerleri, Cennet-Cehennem, Pompeipolis antik kenti, İslam âlemi, Hristiyanlık ve Musevi dünyası için ve inanç turizmi açısından önemli bir kenttir. Mersin turizmden payını almalı, turizm bölgelerine yatırım yapılmalıdır. Kazanlı, Karboğazı, Gülek, Narlıkuyu, Akyar, Boğsak, Ovacık, Kargıcak, Ortaburun ve Melleç turizm bölgeleri bir an önce hayata geçirilmelidir.

Mersin Şehir Hastanesi; Anamur, Mut, Silifke Devlet Hastaneleri milletimizin hizmetine girmiştir. Tarsus Devlet Hastanesinde sona yaklaşılmış, Tarsus Hükûmet Konağı inşaatı başlamıştır. Ayrıca, Adana-Mersin hızlı trende sona yaklaşılmıştır.

Emeği geçen herkese teşekkür ediyor, saygılarımı sevgilerimi sunuyorum. (MHP sıralarından alkışlar)

BAŞKAN – Sayın milletvekilleri, şimdi sisteme giren ilk 15 milletvekiline yerlerinden birer dakika süreyle söz vereceğim.

Sayın Şeker…

IV.- AÇIKLAMALAR

1.- Kocaeli Milletvekili İlyas Şeker’in, 27’nci Dönem Dördüncü Yasama Yılının hayırlı olmasını dilediğine ve Azerbaycan’ın haklı davasının yanında olunduğuna ilişkin açıklaması

İLYAS ŞEKER (Kocaeli) – Teşekkür ediyorum Sayın Başkan.

Değerli milletvekilleri, 27’nci Dönem Dördüncü Yasama Yılının öncelikle milletimize, ülkemize hayırlı olmasını diliyorum. Türkiye Büyük Millet Meclisi, bu yasama yılında da dünyada yaşanan haksızlıkların karşısında, yine mazlumun, mağdurun ve toprakları işgal edilen milletlerin yanında olacak, otuz yıldır Dağlık Karabağ bölgesinde toprakları işgal edilen Azerbaycan’ın yanında olduğu gibi.

1988 yılından itibaren Azerbaycan topraklarını sistematik olarak işgal eden, Birleşmiş Milletlerin almış olduğu kararlara rağmen işgale son vermeyen, işgal ettiği yerleri terk etmeyen ve sivilleri katleden işgalci Ermenistan’ı şiddetle kınıyorum. Ermenistan’ı piyon olarak kullanan, kandan ve kargaşadan beslenen sömürgeci devletleri kınıyorum. “İki devlet tek millet” olan kardeş Azerbaycan’ın haklı davasının yanında olduğunu söylüyor, Genel Kurulu saygıyla selamlıyorum.

BAŞKAN – Sayın Adıgüzel…

2.- İstanbul Milletvekili Onursal Adıgüzel’in, OECD raporuna göre Türkiye’nin öğrencilerin eğitim amacıyla internete erişiminde 77 ülke arasında 70’inci sırada olduğuna ilişkin açıklaması

ONURSAL ADIGÜZEL (İstanbul) – Teşekkürler Sayın Başkan.

Ülkemizde 3 milyonu aşkın devlet okulu öğrencisinin evinde internet, 750 bin öğrencinin evinde televizyon yok. Türkiye, internet bağlantısına erişimi olan, öğrenciler listesinde 77 ülke arasında 70’inci sırada ama asıl acı olan, 21’inci yüzyıl Türkiyesinde, İstanbul’un göbeğinde bir çocuk EBA’ya bağlanmak için çıktığı çatıdan düşerek hayatını kaybetti. On sekiz yıllık iktidarın Bakanı, EBA’daki sorunu olumlu bir gelişme olarak görecek kadar halktan ve gerçeklerden kopuk bir şekilde sarayın bakanlığını yapmaya devam ediyor.

6 Martta okulların kapanmasından bu yana yedi ayı aşkın bir zaman geçti ve daha dün öğrencilere 500 bin tablet dağıtılacağı şeklinde bir açıklama yapıldı. Tabii, ayinesi iştir kişinin, lafa bakılmaz. Siz, FATİH Projesinde de 10 milyon tablet dağıtıyordunuz; bırakın 10 milyon tableti, 2 milyon tablet bile dağıtamadınız. Vatandaşın sizin rant sevdanıza israf edecek tek bir kuruşu kalmamıştır, buradan uyarıyorum.

Teşekkür ediyorum.

BAŞKAN – Sayın Yılmazkaya…

3.- Gaziantep Milletvekili Bayram Yılmazkaya’nın, sağlık bilimleri fakültelerindeki tüm bölümler gibi çocuk gelişimi bölümünün de örgün eğitim içerisinde kalması gerektiğine ilişkin açıklaması

BAYRAM YILMAZKAYA (Gaziantep) – Sayın Başkan, sağlık bilimleri fakültesinde olan hiçbir bölüm açık öğretimle uzaktan olmaz, eğitimin tabiatına aykırıdır. Bunların arasında maalesef çocuk gelişimi bölümü de bulunmakta. Çocuk gelişimi mesleği, insan hayatının çocukluktan başlayan gelişimini ve öğreniminin temelini oluşturmaktadır. Çocukların hayata başlangıç temellerini atan çocuk gelişimi eğitiminin ne anlama geldiğini anlatmaya kelimeler yetmez. Bugün bu mesleğin ayarlarıyla oynanması uzun vadede büyük sorunlara neden olacaktır. Örgün eğitimde toplam 7 bin öğrenci var iken açık öğretim fakültesinde sadece 3 sınıfta 80 bin öğrencinin bulunması bile bu mücadelenin ne kadar haklı olduğunu ortaya koymaktadır. Ülkenin yarınları için mücadele veren çocuk gelişimi mezunlarının çığlıklarını duymayanlar ülkenin geleceğiyle oynadıklarının farkında değiller. Toplumun sağlam temeller üzerinde yükselmesini sağlayan, yeni nesilleri geleceğe sağlıklı bir şekilde taşıyan çocuk gelişimi bölümünün açık öğretimde olması hem ülkeye hem de çocuklarımıza ihanettir. Hepimizin geleceği olan çocuklarımız için çocuk gelişimi örgün eğitimine sahip çıkalım.

Teşekkürler.

BAŞKAN – Sayın Bankoğlu…

4.- Bartın Milletvekili Aysu Bankoğlu’nun, bisikletli ulaşımının gelişebilmesi için bisikletlilerin çalışma yapılmasını talep ettiğine ilişkin açıklaması

AYSU BANKOĞLU (Bartın) – Teşekkürler Sayın Başkan.

Motorlu taşıtların yol açtığı çarpışmalar sebebiyle her sene bisikletli ölümleri artıyor. Emniyet şeridinde arkadan çarpmayla bile canlarını kaybediyor bu bisikletliler. Sürücülerin duyarsızlığı nedeniyle bisikletlilerimiz hayatlarını kaybediyorlar. 81 ildeki bisikletlilerimizin talepleri var. Bisikletli ulaşımın gelişmesi için çalışma yapılmasını istiyorlar. Bu anlamda da çağrımız bakanlıklara ve yerel yönetimlere: Hız sınırları kontrol altına alınmalı, bisikletin taşıt olarak sürücüler tarafından kabul görmesi sağlanmalıdır ve güvenli şeritler ayrılmalıdır; evrensel kurallarınsa müfredata alınması ve insana saygının üzerinde durulması için harekete geçilmelidir diyoruz çünkü güvenli bisikletli ulaşım haktır. Kornaya değil, frene bas, trafikte bisikletli ölümleri son bulsun diyorum.

Teşekkür ediyorum.

BAŞKAN – Sayın Çelebi…

5.- İzmir Milletvekili Mehmet Ali Çelebi’nin, İzmir ili Karaburun ilçesi Küçükbahçe Mahallesi’nde yapılmak istenen GES projesine ilişkin açıklaması

MEHMET ALİ ÇELEBİ (İzmir) – Teşekkürler Sayın Başkan.

Konu İzmir ilimiz Karaburun ilçesi Küçükbahçe mahallesindeki GES projesi. Bu alan özel çevre koruma bölgesi sınırları içerisinde. “ÇED’e Gerek Yoktur” raporu verilmiş ve tapu kadastro sisteminde zeytin ağaçlı tarla olarak görünüyor. Uydu görüntülerinde yoğun orman alanı. Şu an 300 dönüm alan iş makineleriyle hallaç pamuğu gibi atılmış durumda. 100 dönüm yer de tıraşlanmış. Karaburun yarımadasının tek sulak alanı İris Gölü’ne uzaklığı da birkaç yüz metre. Göçmen kuşlar için de önemli bir bölge. Çevre Bakanına soruyorum: Bu ekolojik soykırıma nasıl izin verdiniz diyorum, Genel Kurulu saygıyla selamlıyorum.

BAŞKAN – Sayın Şimşek…

6.- Mersin Milletvekili Baki Şimşek’in, pandemi sürecinde öğrencilere ücretsiz internet erişimi sağlanması gerektiğine ilişkin açıklaması

BAKİ ŞİMŞEK (Mersin) – Teşekkür ediyorum Sayın Başkan.

Sayın Başkan, Sayın Cumhurbaşkanımız tarafından öğrencilere 500 bin tablet dağıtılacağının müjdesi verilmiştir. Ben emeği geçen herkese teşekkür ediyorum. Tabii, özellikle kırsalda yaşayan öğrencilerimiz internete erişimde sıkıntı yaşıyorlar. İnternet erişimli cep telefonu vericileri üzerinden… Bunlar da artık bu pandemi süreci içerisinde öğrencilerimize destek amacıyla gerekirse ücretsiz bir internet erişimi sağlamalıdırlar ve özellikle kırsalda yaşayan, internete erişim sağlayamayan öğrencilerimiz cep telefonu vericileri üzerinden internet erişimi sağlamalıdır diyorum. Teşekkür ediyor, saygılarımı sunuyorum.

BAŞKAN – Sayın Demir…

7.- İstanbul Milletvekili Mustafa Demir’in, barışta ve savaşta Azerbaycan’ın yanında olunduğuna ilişkin açıklaması

MUSTAFA DEMİR (İstanbul) – Teşekkürler Başkanım.

Hocalı’da, kadın ve çocuk demeden akıl almaz bir katliam yapan, Karabağ’ı otuz yıldır işgal edip Türklere zulmeden Ermenistan, on gün önce Azerbaycan topraklarını yeniden işgale kalkışmış, sivillere ateş açmıştır. Bunun üzerine Azerbaycan’ın karşılık vermesiyle Ermenistan’ın ağır kayıplarla çekilmeye başladığı sırada “Savaş çığırtkanlığı yapmayın, masada çözelim.” demek, haksız işgalin devamını istemektir.

Muhalefet ettiğini düşünenler bilmelidir ki Birleşmiş Milletler kararını hiçe sayan Ermenistan ile uygun şartlar oluşunca barış imzalanacaktır. O şart, Ermenistan’ın işgal ettiği toprakları terk etmesidir. Suriye’de Esad’ın, Mısır’da Sisi’nin, Libya’da Hafter’in, Karabağ’da Paşinyan’ın yanında olanlar; unutmayınız ki “tek millet iki devlet” derken, barışta ve savaşta Azerbaycan’la kardeşiz ve yanındayız.

BAŞKAN – Sayın Güneş…

8.- Uşak Milletvekili İsmail Güneş’in, 6-7 Ekim olaylarının 6’ncı yıl dönümü vesilesiyle hayatını kaybedenlere Allah’tan rahmet dilediğine ilişkin açıklaması

İSMAİL GÜNEŞ (Uşak) – Sayın Başkan, değerli milletvekilleri; bundan tam altı yıl önce Kobani’yi bahane ederek HDP Merkez Yürütme Kurulunun çağrısı üzerine PKK yandaşları tarafından 35 ilde ve 96 ilçede gerçekleştirilen saldırılar neticesinde 2’si polis olmak üzere 37 vatandaşımız hayatını kaybetmiş, 761 vatandaşımız yaralanmıştır. 131 sokak olayı yaşanmış, 197 okul yakılmış, 269 kamu binası tahrip edilmiş, 731 ev ve iş yeri yağmalanmış ve 1.230 araç kullanılamaz hâle getirilmiştir.

Bu olaylarda hayatını kaybeden kardeşlerimize Cenab’ı Allah’tan rahmet diliyorum. Bu olayları yaptıranları ve yapanları lanetle kınıyorum. Sorumlular adalet önünde er veya geç hesap verecektir diyor, Genel Kurulu saygıyla selamlıyorum.

BAŞKAN – Sayın Kaya…

9.- Osmaniye Milletvekili İsmail Kaya’nın, 27’nci Dönem Dördüncü Yasama Yılının hayırlı olmasını dilediğine ve Azerbaycan’ın haklı davasının yanında olunduğuna ilişkin açıklaması

İSMAİL KAYA (Osmaniye) – Teşekkürler Sayın Başkanım.

Öncelikle, 27’nci Dönem Dördüncü Yasama Yılının ülkemize hayırlı olmasını diliyorum.

Ermenistan’ın Azerbaycan’ın en büyük kentlerinden birisi olan Gence’ye alçakça saldırı düzenlemesi, sivil ve masum soydaşlarımızı hedef alması bir insanlık suçu, uluslararası hukukun açıkça ihlalidir. Bu saldırıdan dolayı bir kez daha zulüm devleti olduğunu gösteren Ermenistan’ı şiddetle kınıyorum. Katliamcı Ermeni çeteleri ve zihniyeti geçmişte ne yapmışsa bugün de aynısını acımasız bir şekilde tekrarlamaktadırlar. Ermenistan! zalimsin ve canisin. Şunu bilesin ki: Dağlık Karabağ Azerbaycan Türklerinin öz yurdudur. Azerbaycan’la ayrımız gayrımız yoktur. Biz, iki devlet tek milletiz. Aynı damarda akan kan, aynı tende atan canız. Azerbaycan’ın haklı mücadelesinde bir kez daha kardeşlerimizin yanlarında olduğumuzu ifade etmek istiyorum. Şehit olan soydaşlarımıza Allah’tan rahmet, yaralılarımıza da acil şifalar diliyorum.

Genel Kurulu saygıyla selamlıyorum.

BAŞKAN – Sayın Taşkın…

10.- Mersin Milletvekili Ali Cumhur Taşkın’ın, 27’nci Dönem Dördüncü Yasama Yılının hayırlı olmasını dilediğine ve Azerbaycan’ın haklı davasının yanında olunduğuna ilişkin açıklaması

ALİ CUMHUR TAŞKIN (Mersin) – Teşekkür ederim Sayın Başkan.

Türkiye Büyük Millet Meclisinin 27’nci Dönem Dördüncü Yasama Yılının milletvekillerimiz, Gazi Meclisimiz, aziz milletimiz ve ülkemiz için hayırlı olmasını diliyorum.

Ermenistan’ın Azerbaycan’da sivillere yönelik 27 Eylül sabahı başlattığı saldırıları şiddetle kınıyorum. Kahraman Azerbaycan ordusu karşısında bir varlık gösteremeyen Ermenistan, sivil yerleşim birimlerine kalleşçe saldırarak ateşkesi ihlal etmiş, barış ve istikrara karşı olduğunu bir kez daha dünyaya göstermiştir. Bu saldırılar karşısında sonuna kadar Azerbaycanlı kardeşlerimizin yanındayız. Saldırılarda hayatını kaybeden Azerbaycanlı kardeşlerimize Allah’tan rahmet diliyoruz. Azerbaycan yalnız değildir, her zaman için Türkiye’nin tam desteğine sahiptir. Türkiye, bölgemizde barışın ve huzurun teminatıdır diyor, Genel Kurulu saygıyla selamlıyorum.

BAŞKAN – Sayın Durmuşoğlu…

11.- Osmaniye Milletvekili Mücahit Durmuşoğlu’nun, 27’nci Dönem Dördüncü Yasama Yılının hayırlı çalışmalara vesile olmasını temenni ettiğine, 1-7 Ekim Camiler ve Din Görevlileri Haftası’na ilişkin açıklaması

MÜCAHİT DURMUŞOĞLU (Osmaniye) –Teşekkürler Sayın Başkan.

27’nci Dönem Dördüncü Yasama Yılının milletimiz ve devletimiz için hayırlı çalışmalara vesile olmasını temenni ediyor, kuruluşundan bugüne Gazi Meclisimizin çatısı altında görev yapan tüm milletvekillerimizi de saygıyla yâd ediyorum.

1-7 Ekim, Camiler ve Din Görevlileri Haftası olarak kutlanmaktadır. Camiler sadece taştan, tuğladan, betondan ibaret binalar değil, şehirlerimizin kalbidir. Nasıl Mescid-i Nebevi Medine’de, Beytullah Mekke-i Mükerreme’de tüm müminleri etrafında topluyorsa camiler de aynı fonksiyonu yerine getiriyor, bizlerin en önemli sığınağı oluyor.

Camilerimizi din görevlilerimizden ayrı düşünmek mümkün değildir. Günün beş vaktinde camide bulunan hatta zamanlarının çoğunu camide geçiren, sadece camiye gelen cemaatle değil, toplumun tüm fertleriyle yakından ilgilenen din görevlilerimizin bu anlamlı haftasını kutluyor, Genel Kurulu saygıyla selamlıyorum.

BAŞKAN – Sayın Toprak…

12.- Adıyaman Milletvekili Muhammed Fatih Toprak’ın, Dünya Sağlık Örgütü tarafından Türkiye’nin Covid-19’la mücadelesi konusunda yayınlanan rapora ilişkin açıklaması

MUHAMMED FATİH TOPRAK (Adıyaman) – Sayın Başkan, değerli milletvekilleri, televizyonları başında bizleri izleyen aziz milletimiz; dünya genelinde bir milyon, ülkemizde ise 8 binin üzerinde insanın ölümüne neden olan Covid-19 virüsüne karşı amansız mücadelemiz sürmektedir.

Sayın Cumhurbaşkanımız Recep Tayyip Erdoğan’ın kararlılığı ve bilim insanlarımızın üstün gayretiyle yerli aşı ve ilaç geliştirme çalışmalarımız hızla devam etmektedir. Ülkemiz genelinde 13 ayrı aşı çalışması yapılmaktadır. Bu aşı çalışmalarından bir tanesi de Adıyaman Üniversitesi ve Adıyaman VETAL AŞ’nin ortak çalışmasıyla gerçekleşmektedir. Aşı geliştirme çalışmalarında hayvan denemelerinin tamamlanması ve insan denemelerine başlanmış olması, ülkemiz adına gurur verici. Ülkemizin bu başarısı, dünya kamuoyunun da dikkatini çekmektedir.

Dünya Sağlık Örgütü, Türkiye’nin Covid-19’la mücadelesi konusunda bugün bir rapor yayınladı. Bu raporda, kararlılıkla uygulanan tedbirler, sağlık tedavileri, hastanelerimiz ve ülkemizin sağlık ekipmanları konusunda ihtiyaç duyan ülkelere insani yardım göndermesi dünyaya örnek gösterildi. Dünya Sağlık Örgütü Türkiye raporundaki önemli iki tespit: Ölüm oranlarının dünya ortalamasının çok çok altında olması ve Türkiye’nin genç nüfusunu avantaja çevirmesi oldu.

Başta Sayın Cumhurbaşkanımız olmak üzere emeği geçen herkese teşekkür ediyoruz.

BAŞKAN – Sayın Gaytancıoğlu…

13.- Edirne Milletvekili Okan Gaytancıoğlu’nun, süt üreticilerinin mağduriyetine ilişkin açıklaması

OKAN GAYTANCIOĞLU (Edirne) – Teşekkür ederim Sayın Başkan.

Türkiye’de bir yıldır fiyatın artmadığı tek ürün çiğ süt. Yem fiyatları katlanarak artarken, maliyetler artarken çiğ süt fiyatları aynı. Bir yıldır 2 lira 30 kuruş. Bu maliyetlerle çiğ süte bir yıldır zam yapmamanın anlamı şudur: Ey üretici, sen bu işi bırak, hayvanlarını kes, üretimden çekil, hayvancılık bu fiyatlarla yapılamaz. Siz üreticinin sütünün fiyatını artırmıyorsunuz ama peynir fiyatları, yağ fiyatları aldı başını gidiyor. Yaptığınız iş, üreticiyi perişan ediyor, tüketiciye bir faydası yok. Acil olarak çiğ süt desteklemeleri artırılmalıdır, süt hayvanları kesime gidiyor. Bu gidişle süt ithalatına da başlarsınız, Venezuela’dan peynir ithal ederek üretici desteklenmez. Bugün et ithalatı, yarın süt ithalatı, sonra da sürekli tekrarlanan “yerli ve millî” lafları. Venezuela peyniri ve Sırp eti yiyerek yerli ve millî olunmuyor.

BAŞKAN – Sayın Karasu…

14.- Sivas Milletvekili Ulaş Karasu’nun, Sivas ili Ulaş ve Kangal ilçelerinde yaşanan dolu yağışı nedeniyle çiftçilerin mağduriyetinin giderilebilmesi için Tarım ve Orman Bakanına çağrıda bulunduğuna ilişkin açıklaması

ULAŞ KARASU (Sivas) – Teşekkür ediyorum Sayın Başkan.

Sivas İli Ulaş ilçemize bağlı Çevirme, Acıyurt, Kurtoğlu ve Kangal İlçemize bağlı Havuz, Mısırören, Örencik, Humarlı, Hamal ve Yaylacık köylerimizde geçtiğimiz Ağustos ayında etkili olan dolu yağışı, bölgede yaklaşık 30 bin dönümlük araziye zarar vermiş, çiftçilerimize büyük mağduriyet yaşatmıştır. Aradan geçen zamanda çiftçilerimizin uğradığı zararı karşılama sözü verilmiş olsa da henüz bir gelişme yaşanmamıştır. Tohum zamanında tarlasını ekmesi gereken çiftçilerimiz, dolu zararı ödemelerini alamadığı için tarlasını ekememektedir.

Öte yandan çiftçilerimiz arasında yapılan sigortalı-sigortasız ayrımı da yaşanan mağduriyeti bir kat daha artırmaktadır. Buradan Tarım ve Orman Bakanlığını çiftçilerimiz arasında ayrım gözetmeden dolu zararını karşılamaya ve yaşanılan mağduriyeti bir an önce gidermeye davet ediyorum.

BAŞKAN – Sayın Barut…

15.- Adana Milletvekili Ayhan Barut’un, TÜİK’in açıkladığı eylül ayı enflasyon rakamlarına ilişkin açıklaması

AYHAN BARUT (Adana) – Sayın Başkan, Türkiye İstatistik Kurumu Eylül ayı enflasyon verilerine göre Eylülde tüketici enflasyonu yüzde 0,97 oldu, on iki aylık enflasyon ise yüzde 11,75 olarak gerçekleşti.

Dövizdeki fahiş artışla son iki ayda Türk lirası yüzde 11,6 değer kaybetmesine rağmen tüketici fiyatlarındaki artış yüzde 1’in altında kaldı. Bilimsel yollarla gerçekleri araştırıp halka doğruları açıklaması gereken TÜİK, Hükûmetin algı operasyonlarına alet olmasın.

Hükûmet bir an önce 11 milyona yaklaşan işsize, ürettiğinden kazanamayan çiftçimize, borcunu ödeyemeyip siftahsız kapatan esnafa, yoksul halkımıza çözüm üretmelidir. Açlık sınırının 2.448 lira olduğu ülkemizde yaklaşık 2 milyon emekçi, günlük 39 lirayla yaşama tutunmaya çalışıyor. Saraylarda yaşayanlar, garip gureba aldatmacasına son vermeli, bu yangın artık söndürülmelidir. Üretim ve üreteni esas alan çözüm projelerimizle yapamadıklarını yapacağız.

Teşekkür ederim.

BAŞKAN – Sayın milletvekilleri, şimdi Sayın Grup Başkan Vekillerinin söz taleplerini karşılayacağım.

Buyurun Sayın Türkkan.

16.- Kocaeli Milletvekili Lütfü Türkkan’ın, 27’nci Dönem Dördüncü Yasama Yılının hayırlı olmasını Cenab-ı Allah’tan niyaz ettiğine ve vatandaşların sorunlarını Meclis gündemine taşımaya devam edeceklerine, Yıldırım-3 Operasyonu’nda yaralanarak şehit olan Jandarma Uzman Çavuş Hüseyin Yırtıcı’ya Allah’tan rahmet dilediğine, Azerbaycan’ın haklı mücadelesinin diplomatik olarak tüm dünyaya daha iyi anlatılması gerektiğine, İstanbul’un düşman işgalinden kurtuluşunun 97’nci, Bahriye Üçok’un ölümünün 30’uncu yıl dönümüne, TÜİK’in açıkladığı enflasyon rakamlarına ve Sivas ilinde yaşanılan mağduriyetlere ilişkin açıklaması

LÜTFÜ TÜRKKAN (Kocaeli) – Sayın Başkan, değerli milletvekilleri; 27’nci Dönem Dördüncü Yasama Yılı çalışmalarımıza bugün başladık. Genel Kurul faaliyetlerimizin milletimize ve gazi Meclisimize hayırlı olmasını Cenab-ı Allah’tan niyaz ediyorum. Milletvekillerimize yapacakları çalışmalarda da başarılar diliyorum.

Bu yasama yılının, milletimizi doğrudan ilgilendiren gündemlerle paralel olması gerektiğini düşünüyorum. Vatandaşlarımızı ekonomik, güvenlik ve refah olarak rahatlatacak yasama faaliyetlerine yoğunlaşmamız gerektiğini düşünüyorum.

İYİ PARTİ olarak bizler, memurun, işçinin, çiftçinin, esnafın, emeklinin başta olmak üzere vatandaşlarımızın sorunlarını bu yasama yılında da Meclis gündemine taşımaya ısrarla devam edeceğiz. İçinde bulunduğumuz pandemi sürecinde sağlık çalışanlarımızın talepleri başta olmak üzere hayvan haklarını, kadına şiddeti, çocuk istismarını gündemde tutmaya ve ilgili kanun tekliflerini Meclis gündemine sunmayı sürdüreceğiz. Yine milletimiz için çalışacağız.

Ağrı’nın Doğubayazıt ilçesi kırsalında gerçekleştirilen Yıldırım-3 Operasyonunda, teröristlerle çıkan çatışmada yaralanan ve kaldırıldığı hastanede şehit olan Jandarma Uzman Çavuş Hüseyin Yırtıcı’ya Cenab-ı Allah’tan rahmet diliyorum, kederli ailesinin ve aziz milletimizin başı sağ olsun.

Azerbaycan ile Ermenistan arasında Dağlık Karabağ’da yaşanan çatışmalar onuncu gününe girdi. Ermenistan’ın sivillere yönelik vahşeti ve Azerbaycan’ın haklı mücadelesinin diplomatik olarak tüm dünyaya daha iyi anlatılması gerektiği kanaatini taşıyoruz. İYİ PARTİ olarak Dağlık Karabağ’ın kuzey ve doğusunda toplam 5 farklı cephede ilerleyen Azerbaycan ordusunun haklı savaşında amasız, fakatsız ve koşulsuz her daim yanındayız. Her zaman söylediğimiz gibi cansa can, kansa kan, soysa soy, ırksa ırk. Azerbaycan Türkiye’dir; Türkiye Azerbaycan’dır. Tanrı Türk’e yâr olsun, Azerbaycan var olsun.

(Mikrofon otomatik cihaz tarafından kapatıldı)

BAŞKAN – Tamamlayınız sözlerinizi lütfen.

LÜTFÜ TÜRKKAN (Kocaeli) – İtilaf Devletleri tarafından 13 Kasım 1918’de fiilen işgal edilen ve dört yıl on ay yirmi üç gün süren işgal döneminin ardından, Türkiye’nin gözbebeği olan İstanbul’un işgalden kurtuluşunun 97’nci yılını idrak ediyoruz bugün.

6 Ekim 1923’te Türk ordusunu bağrına basan Türk milleti, hak edilerek kazanılmış zaferi kurtuluş günü olarak belirlemiş ve bayram coşkusuyla kutlamıştır. Fatih’in emanetine el uzatan işgalcileri geldikleri gibi gönderen Türk ordusuna buradan selam olsun.

Başta Mustafa Kemal Atatürk olmak üzere Kurtuluş Savaşı kahramanlarımızı minnetle, saygıyla ve rahmetle anıyorum, ruhları şad olsun.

Bugün, Bahriye Üçok’un 30’uncu ölüm yıl dönümü. Bir kitabın içine yerleştirilerek evine gönderilen bombanın patlaması sonucu yaşamını yitiren tarihçi, siyaset bilimci ve Ankara Üniversitesi İlahiyat Fakültesinin ilk kadın akademisyeni Bahriye Üçok’u vefatının 30’uncu yılında saygıyla anıyorum.

(Mikrofon otomatik cihaz tarafından kapatıldı)

BAŞKAN – Son cümlelerinizi alayım, tamamlayın lütfen.

Buyurun.

LÜTFÜ TÜRKKAN (Kocaeli) - :Başkan iki aydır konuşmuyoruz biraz geniş süre verin, iki aydır içimizde birikti kelimeler.

BAŞKAN – Bugün, uygulamada birlik noktasında Meclis Başkan Vekillerimizle de bir toplantı yaptık. Alınan kararlara mümkün olduğunca uyalım istiyoruz.

Buyurun.

LÜTFÜ TÜRKKAN (Kocaeli) – Sadece Meclis Başkan Vekilleriyle konuşmuşsunuz, Grup Başkan Vekilleriyle hiç konuşmamışsınız.

BAŞKAN – Sayın Meclis Başkanımız onu da yapacak.

Buyurun.

LÜTFÜ TÜRKKAN (Kocaeli) – Enflasyon rakamları açıklandı ama Türkiye İstatistik Kurumuna güvenmediğimiz için rakamları dikkate almaya gerek yok aslında. Zira, son bir yılda elektriğe yüzde 32,3, doğal gaza ise yüzde 34,7 oranında zam yapıldı fakat yıllık enflasyon yüzde 11,75 olarak açıklandı. Yılbaşından beri dolara da yüzde 31 zam geldi. İthal mallara da aynı oranda yansıtsalar gerçek enflasyon rakamıyla karşılaşabilirlerdi aslında. Her şeyin ithal olduğu bir ülkede gerçek enflasyonu saklamanız mümkün olmuyor. Çarşıda, pazarda, markette biraz vakit geçiren herkes enflasyonun açıklanan rakam olmadığının farkında çünkü gerçek enflasyon açıklanırsa maaşlara, kiralara fazla zam yapmak zorunda kalacaklar. Vatandaşı enflasyona ezdirmemek, alım gücünü düşürmemek ve refah seviyesini artırmak yerine milletimizi zora sokan ve açlığa, sıkıntıya mahkûm eden bir iktidarla karşı karşıyayız.

Son olarak Sivas ilimizden söz etmek istiyorum. Sivas ne yazık ki tarım üreticilerinin heyecanla beklediği kenevir ekim alanları içerisinde bulunmuyor. Malatya sınırındaki ve Tokat sınırındaki arazilerde ekim alanları oluşturduğu ve Cumhurbaşkanı Erdoğan daha önce Sivas’ın kenevir ekimi yapılan 20 il arasına eklendiği müjdesini verdiği hâlde aradan geçen süre zarfında bu konuda hiçbir çalışma yapılmadı. Sivaslı üreticiler bu konuda kendilerine verilen sözün tutulmasını ve destek verilmesini bekliyorlar.

(Mikrofon otomatik cihaz tarafından kapatıldı)

BAŞKAN – Tamamlayın sözlerinizi buyurun.

LÜTFÜ TÜRKKAN (Kocaeli) – Yaklaşık dört yıl önce Sivas’ta Seyfebeli Sanayi Bölgesi adıyla bir proje geliştirilmiş. Bu bölgenin başkanı ve yönetimi de belirlenmesine rağmen burası proje olmaktan öteye henüz gidememiştir, ortada hâlâ ne bir sanayi bölgesi var ne de bu bölgede sanayi adına bir çalışma var, bu proje rafa mı kalkmıştır? Sivas’a faydalı olacağı, sanayiye, esnafa katkı sağlayacağı umuduyla duyurulan bu projeyle ilgili sıkıntı nedir, neden hâlâ hayata geçirilmemiştir? Sivas, bu soruların cevabını merak ediyor.

Son olarak Sivas’la ilgili söylemek istediğim: Şehir merkezindeki Aksu Projesi’nin devamı olan Dedebalı Mahallesi ve etrafı tamamen enkaz hâline dönüşmüş, şehrin huzurunu bozan bir yerleşim yeri görüntüsündedir, bu alan bir an önce imara açılmalı ve bu kötü görüntü bitmelidir.

Teşekkür ediyorum Sayın Başkan, yüce Parlamentoyu saygıyla selamlıyorum.

BAŞKAN – Sayın Akçay, buyurun lütfen.

17.- Manisa Milletvekili Erkan Akçay’ın, 27’nci Dönem Dördüncü Yasama Yılının hayırlı olmasını temenni ettiğine, Ermenistan’ın 27 Eylül 2020 tarihinden bu yana Azerbaycan’ın sivil yerleşim merkezlerine düzenlediği saldırılar sonucunda şehit olanlara Allah’tan rahmet dilediğine, Türkiye’nin Azerbaycan’a yardıma hazır olduğunu kararlılıkla ifade ettiğine ve “iki devlet tek millet” şiarının gereğini yerine getirmeye devam edeceğine ilişkin açıklaması

ERKAN AKÇAY (Manisa) – Teşekkür ederim Sayın Başkan.

Muhterem milletvekilleri, Türkiye Büyük Millet Meclisinin 27’nci Dönem Dördüncü Yasama Yılının başlangıcını kutluyorum ve bu yasama yılının da ülkemize, milletimize, Türkiye Büyük Millet Meclisine ve Türkiye Büyük Millet Meclisinde bulunan sayın milletvekillerimize ve kıymetli personelimize hayırlı uğurlu olmasını temenni ediyorum.

Sayın Başkan, Ermenistan 1991 yılından 1993 yılına kadar süren saldırılarıyla Azerbaycan topraklarının yüzde 20’sini işgal etmiş ve çocuk, kadın, yaşlı demeden katliamlar gerçekleştirmiştir. İşgalci Ermenistan, dünyanın gözü önünde 26 Şubat 1992’de Hocalı’da, 27 Mart 1993’te Kelbecer’de yüzlerce masumu katletmiş ve çok sayıda çocuğun derisini canlı canlı yüzerek tıpkı Nazilerin yaptığı gibi deney olarak kullanmış ve katletmiştir. Üstelik bu işkenceleri yapan Ermenistanlı doktor, bu işkenceleri de yazıp kitap hâline getirebilmiştir.

Karabağ meselesinde Azerbaycan’ın haklı ve meşru davası görmezden gelinmiş, ne Birleşmiş Milletler Güvenlik Konseyi kararları ne Minsk Grubu ne de diğer uluslararası oluşumlar, terör devleti Ermenistan’ı durdurmaya yönelik gerçekçi çözümler ortaya koyamamıştır. Uluslararası oluşum ve güya çözüm girişimlerinin oyalayan, ikircikli ve samimiyetsiz tutumu, piyon ve terör devleti Ermenistan’ı saldırılar yapmaya teşvik etmiştir.

(Mikrofon otomatik cihaz tarafından kapatıldı)

BAŞKAN – Tamamlayın sözlerinizi lütfen.

ERKAN AKÇAY (Manisa) – Ermenistan, 12 Temmuz 2020’de Türkiye ve Azerbaycan’ın ortaklaşa gerçekleştirdiği demir yolu, doğal gaz ve petrol boru hattı projelerinin güzergâhında olan Tovuz’a saldırmış fakat Azerbaycan’ın sert mukavemetiyle karşılaşmıştır. Tovuz’da Azerbaycan’ın çelik pençesiyle karşılaşan Ermenistan, 27 Eylül 2020’de uluslararası hukuku ve ateşkesi ihlal ederek yirmi dokuz senedir işgal altında tuttuğu Yukarı Karabağ bölgesinde Azerbaycanlı kardeşlerimizin yaşadığı bölgelere alçakça saldırılar düzenlemiştir. 27 Eylül 2020 tarihinden bu yana Ermenistan’ın dost ve kardeş ülke Azerbaycan’ın sivil yerleşim merkezlerine düzenlediği hain saldırılar sonucunda 27 kardeşimiz şehit olmuş, 141 kardeşimiz yaralanmıştır.

Azerbaycan yüksek askerî kapasitesiyle 27 Eylülden bu yana devam eden saldırılara misliyle karşılık vermiş, meşru müdafaa kapsamında çok sayıda düşman unsurunu enterne etmiştir.

(Mikrofon otomatik cihaz tarafından kapatıldı)

BAŞKAN – Tamamlayın sözlerinizi lütfen.

ERKAN AKÇAY (Manisa) – Azerbaycan’ın işgal altındaki topraklarını kurtarmak için başlattığı harekâtta bugüne kadar 25 yerleşim yeri işgalden kurtarılmıştır.

Türkiye, Azerbaycan her nasıl istiyorsa yardıma hazır olduğunu kararlılıkla ifade etmiş ve “iki devlet tek millet” şiarının gereğini yerine getirmiş ve getirmeye devam edecektir. Türkiye, kararlı tutumuyla hem kardeş ülke Azerbaycan’ın yanında yer almış hem de Suriye, Libya, Doğu Akdeniz ve Güney Kafkasya’da kurgulanan emperyal oyunu bozarak etrafına örülmeye çalışılan demir dağları eritmiştir. Ermenistan’a otobüslerle taşınan 300 PKK’lı terörist, Türkiye’yi çevreleme politikalarının kanıtı, Ermenistan’ın köşeye sıkıştığının açık göstergesidir. Karabağ meselesinin tek çözümü, Ermenistan’ın uluslararası hukuka aykırı olarak işgal ettiği topraklardan derhâl çekilmesidir. Ermenistan ve destekçileri, bu tarihî gerçekleri silahla, zor kullanarak, kan dökerek asla değiştiremeyeceklerdir. Yanlış hesap, günü geldiğinde Türk milletinin kudretinden dönecektir. Bu vesileyle tüm şehitlerimize rahmet…

(Mikrofon otomatik cihaz tarafından kapatıldı)

BAŞKAN – Tamamlayın sözlerinizi lütfen.

ERKAN AKÇAY (Manisa) – Şairimiz Bahtiyar Vahapzade’nin dizeleriyle konuşmama son vermek istiyorum:

“Birdir bizim her halimiz./Sevincimiz-melâlimiz./Bayraklarda hilalimiz/Azerbaycan–Türkiye.”

Teşekkür ederim Sayın Başkan.

BAŞKAN – Sayın Beştaş, buyurun.

18.- Siirt Milletvekili Meral Danış Beştaş’ın, Sincan Cezaevinde bulunan Kars Belediye Eş Başkanı Ayhan Bilgen’in yanı sıra Eş Başkan Şevin Alaca’nın da aralarında bulunduğu 14 belediye meclis üyesinin gözaltında tutulduğuna ve Kars Belediyesine kayyum olarak atanan Türker Öksüz’ün uygulamalarına, Mezopotamya Ajansı Van Bürosundaki 4 gazetecinin gözaltına alındığına ve Servet Turgut’un ölümüne, Sayıştayın hazırladığı 2019 Sağlık Bakanlığı denetim raporuna, tıbbi cihaz ve medikal ürün tedarikini sağlayan firmaların mağduriyetinin giderilmesi gerektiğine ilişkin açıklaması

MERAL DANIŞ BEŞTAŞ (Siirt) - Teşekkürler Sayın Başkan.

Maskeyi açmamaya çalışacağım ama tıkanırsam açacağımı söyleyeyim çünkü nefes almakta zorlanıyorum.

Evet, Meclis maalesef yine bugün savaş gündemiyle, tezkerelerle, hukuksuzlukla, gaspla dolu bir gündemle çalışmaya başlayacak. Partimize yönelik saldırılarla hız kesmeden hukukun, yargının bir koz olarak kullanıldığı bir atmosferde yeni yasama yılı açılıyor.

Kobane protestoları bahanesiyle Kars Belediyesi Eş Başkanımız Ayhan Bilgen şu anda Sincan Cezaevinde, diğer Eş Başkanımız Şevin Alaca ve 14 arkadaşımız içinde belediye meclis üyeleri olan 14 arkadaşımız da hâlâ gözaltında tutuluyor. Evet, kayyum gaspı son hız devam ediyor ve kayyum, ilk iş olarak Kürtçe hesabı tabii ki kapattı çünkü Kürtlüğe, Kürtçeye, Kürt’e düşmanlık, kayyumların temel politikası olarak devam ediyor. Kayyum Öksüz, ayrıca 25 kişiden oluşan Belediye Meclisini de feshetti ve bunların 10’u HDP’li, 5’i CHP’li, 4’ü MHP’li, 3’ü AKP’li, 2’si DSP ve 1’i bağımsız üyeden oluşuyordu. Yani Kars’ın tamamen halk iradesinin temsil edildiği Belediye Meclisiyle birlikte Başkanlığa da el konulmuş oldu.

Kars’ı görenler bilir; yüzlerce cami vardır Kars’ta ve kayyum camilerde namaz kılma yerine -hani işgal ediyor ya, fethediyor ya- gitti belediyenin önünde şükür namazı kıldı ve bu, bütün dünyaya servis edildi. Orada şükredilen neydi? “Biz halk iradesini gasbettik, bir belediye başkanını cezaevine gönderdik, Meclis üyelerini görevden aldık, diğerleri de gözaltında” diyerek ganimetçi bir anlayışın ilan edilmesiydi. Evet, belediye gelirlerini kendi özel çıkarları için, hırsızlıkları ve yolsuzlukları için kullandıklarını gayet iyi biliyoruz.

(Mikrofon otomatik cihaz tarafından kapatıldı)

BAŞKAN – Tamamlayın sözlerinizi lütfen.

MERAL DANIŞ BEŞTAŞ (Siirt) – Evet, kayyum, halkın dişiyle tırnağıyla kazıdığı demokrasi kazanımlarını buldozer gibi ezen bir anlayışın sonucudur ve bu ganimetçi, fetihçi, işgalci zihniyet, halkın bir arada yaşam umudunun üzerine çökmüştür. Kars gibi halkların bir arada, uyum içerisinde oldukları bir yerde bunun yapılması, tüm ülke halklarının bir arada yaşamasına ve emeğine vurulan bir darbedir aynı zamanda. Evet, Kars’a atanan kayyum diğer kayyumlardan farksızdır. Halk düşmanlığını, Kürt düşmanlığını, kadın düşmanlığını, emek düşmanlığını ilan etmiştir.

Bu sabah yine gözaltı ve baskınlarla uyandık. Artık hiç şaşırmıyoruz demeyeceğiz ama asla alışmadık ve alışmayacağız. Mezopotamya Ajansının Van Bürosu basıldı, 4 gazeteci gözaltına alındı. Diyarbakır’da, Urfa’da, Şırnak’ta, Malazgirt’te, Varto’da, Siirt’te, Antalya’da toplamda 20 kişi gözaltına alındı. Evet “demokrasi ve insan hakları” diyerek yirmi yılın sonunda gelinen yer sabah baskınları, evlerin altüst edilmesi, gözaltılar, işkence, düşmanlık ve cinayettir.

(Mikrofon otomatik cihaz tarafından kapatıldı)

BAŞKAN – Tamamlayın sözlerinizi lütfen.

MERAL DANIŞ BEŞTAŞ (Siirt) – Şimdi, iktidar diyor ki: “Benim yöntemim bu, buna alışın; yasa benim, devlet benim.” Diyor ki: “İşkence suç değildir ama işkenceyi ortaya çıkaran, suçludur; işkenceye uğrayan da suçludur.” İktidar diyor ki: “Helikopterden atmak suç değil ama helikopterden atılan ve yaşamını yitiren Servet Turgut için yas kurmak suçtur.” İktidar diyor ki: “Yolsuzluk, hırsızlık, kayyum suç değildir; ondan bahsetmek suçtur. Savaş doğaldır, barış suçtur.” Biz de diyoruz ki: Tabii ki hayır. Nefes aldığımız müddetçe, bu nobran, faşist ve insanlık dışı uygulamalarınıza karşı direneceğiz.

“Servet Turgut” adını bütün dünya duysun. Servet Turgut helikopterden atıldı, helikopterden atıldığı ispatlandı. Yayın yasağı getirildi. Tek bir insan gözaltına alınmadı.

(Mikrofon otomatik cihaz tarafından kapatıldı)

BAŞKAN – Tamamlayın sözlerinizi lütfen.

MERAL DANIŞ BEŞTAŞ (Siirt) – Adli Tıp raporu, Servet Turgut’un helikopterden atıldığını belgeledi. Bu sabah da haberi yapan 4 gazeteci gözaltına alındı. İşkence, helikopterden atmak suç değil ama bunun haberini yapmak, yasına gitmek suç olarak telakki ediliyor. Bunu kabul edemeyiz. Servet Turgut’u sağır medya, sessiz yargı ve bu iktidardaki ittifak, aslında hep birlikte atmıştır helikopterden. Yoksa bugün, helikopterden atanlar mutlaka tutuklu olurdu, yargı önünde olurdu; bunu yazan basın değil, karartanlar yargı önüne çıkardı. Evet, HDP var oldukça faşizme karşı direneceğiz, demokrasiyi ve özgürlükleri hep birlikte getireceğiz.

Son olarak, Sayıştay raporlarında çok önemli bir konu açıklandı Sayın Başkan: Sağlık Bakanlığının 2019 yılında 33 milyon 507 bin lira ödeneküstü harcama gerçekleştirdiği tespit edildi. Bunun ayrıntıları Sayıştay raporlarında var.

(Mikrofon otomatik cihaz tarafından kapatıldı)

BAŞKAN – Tamamlayın sözlerinizi lütfen.

MERAL DANIŞ BEŞTAŞ (Siirt) – Şüphesiz, pandemi döneminde Sağlık Bakanından beklenti, halka hizmet ve bu konuda pandemiyle mücadeledir. Bununla paralel çok daha önemli bir mesele, şehir hastanelerine bu ödeneküstü harcamaları yapan Bakanlık, tıbbi cihaz ve medikal ürün tedarikini sağlayan on binlerce firmayı kapatma aşamasına getirdi çünkü alacaklarını ödemiyor -Amerika’dan bile uluslararası sesler yükseldi- hepsi şu anda iflasın eşiğine gelmiş durumda. Tıbbi malzemeyi satmışlar, tedarik etmişler ama Sağlık Bakanlığı bunların parasını ödemiyor; üstüne üstlük, yıllar önce satın alınan malzemelerin parasından feragat etmesi isteniyor. Biz, Sayıştay raporları, pandemi ve bu tıbbi cihaz üreticilerinin birlikte değerlendirilmesini, bu mağduriyetin bir an önce giderilmesi için alacaklarının ödenmesini istediğimizi önemle belirtmek istiyoruz.

Teşekkür ediyorum.

BAŞKAN – Sayın Altay, buyurun lütfen.

19.- İstanbul Milletvekili Engin Altay’ın, 27’nci Dönemin Dördüncü Yasama Yılında devletin, ülkenin ve milletin menfaatlerine uygun yasaları çıkarmak arzusunda olduklarına, yürütme organının iş ve işlemlerinde Türkiye Büyük Millet Meclisini paydaş yapmasının Türkiye’yi uluslararası camiada daha güçlü ve daha saygın kılacağına, İstanbul’un düşman işgalden kurtuluşunun 97’nci yıl dönümünü tebrik ettiğine ilişkin açıklaması

ENGİN ALTAY (İstanbul) – Teşekkür ederim Sayın Başkan.

Sizi ve yüce Genel Kurulu saygıyla selamlıyorum.

Sayın Başkan, 27’nci Dönemin Dördüncü Yasama Yılının ilk birleşiminde Türkiye Büyük Millet Meclisinin toplumun beklentilerine cevap verecek, milletin hassasiyetlerini, milletin dertlerini, Türkiye’nin, uluslararası milletler ailesi içindeki güçlü ve saygın yerini korumak noktasında hiç şüphesiz önemli bir işlevi olduğu yadsınamaz.

Biz, Cumhuriyet Halk Partisi Grubu olarak bu yeni dönemde siyasetin hem münakaşa hem müzakere olduğu gerçeğinden hareketle -ancak Covid-19 gibi bir belayla ülkece, milletçe mücadele ederken gönlümüz ve arzumuz münakaşa kısmından ziyade müzakere kısmıyla- Türkiye Büyük Millet Meclisinde devletimiz, ülkemiz ve milletimizin menfaatlerine uygun yasaları çıkarmak ve devlet işlerini yürütmekle görevli olan yürütme organının iş ve işlemlerini de yapıcı ve samimi bir anlayışla denetlemek arzusundayız.

Sayın Başkan, Covid-19’la ilgili mücadelenin maalesef bugün itibarıyla yürütme organı bakımından ilk başlandığı gündeki kamuoyu desteğini kaybettiğini görüyoruz. Biz, bunu, biraz da bu mücadeleyi yürütme organının Türkiye Büyük Millet Meclisini yok sayarak, devre dışı tutarak, bilgilendirmeyerek yapmasından kaynaklı olduğunu düşünüyoruz. Gene Covid-19 kaynaklı bütün dünyayı saran ekonomik sıkıntının ülkemizde maalesef bir ekonomik buhrana dönüştüğünü görüyoruz.

(Mikrofon otomatik cihaz tarafından kapatıldı)

BAŞKAN – Buyurun.

ENGİN ALTAY (İstanbul) – Ülkemizin, 83 milyon vatandaşımızın yaşadığı, etkilendiği bu ekonomik buhranın sebebinin de yürütme organının süreçlerle ilgili Türkiye Büyük Millet Meclisiyle paydaş olmamasından, Türkiye Büyük Millet Meclisini sadece lüzumlu kanunları çıkaracak bir fabrika gibi görmesinden kaynaklandığını düşünüyoruz.

Yine, aynı şekilde, bugün görüşeceğimiz tezkerelerde geniş geniş anlatacağımız üzere, Doğu Akdeniz, Ege, Orta Doğu’da yaşanan sorunlarda Türkiye’mizin çok haklıyken, çok meşru konularda bile bölge ülkeleri bakımından dışlanıyor olmasını da, Türkiye Cumhuriyeti Cumhurbaşkanının bölgedeki kimi devlet başkanları tarafından bizce hoş olmayan, incitici laflarla muhatap olmasının sebebini de -Türkiye Büyük Millet Meclisinin dış politika sürecinde etkisiz ve dâhil olmayan- yürütmece götürülen dış politikanın, Türkiye Büyük Millet Meclisinde paydaşlaştırılmayan dış politikanın bir yansıması, ürünü olarak görüyoruz.

(Mikrofon otomatik cihaz tarafından kapatıldı)

BAŞKAN – Tamamlayın sözlerinizi.

ENGİN ALTAY (İstanbul) – Gene, çocuklarımızın ve gençlerimizin okulla, internetle, televizyonla, tabletle buluşmasında yaşanan sorunların da aynı şekilde, Türkiye Büyük Millet Meclisi ile yürütme arasındaki kopukluktan ve Türkiye Büyük Millet Meclisinin paydaş yapılmamasından kaynaklandığını düşünüyoruz.

Sayın Başkan, bu vesileyle söylemek isterim ki gerek Covid-19 gerek ekonomik buhran gerek çocuklarımızın okul, bilgisayar, internet hasreti gerekse -sıcak gelişme- Azerbaycan’daki kardeşlerimize yönelik Ermenistan devletinin baskısı, saldırıları karşısında, Cumhuriyet Halk Partisi yapıcı, samimi katkı vermeye, destek vermeye her vesileyle hazırdır. Bunun da altını çizmek istiyorum. Unutulmaması gereken bir şey var: Egemenlik kayıtsız, şartsız milletindir. Yürütme organını, iş ve işlemlerinde Türkiye Büyük Millet Meclisini paydaş yapmasının, Türkiye Büyük Millet Meclisine saygı duymasının ve Türkiye’nin dış dünyaya karşı politikalarına Türkiye Büyük Millet Meclisini ortak etmesinin de Türkiye’yi uluslararası camiada daha güçlü ve daha saygın kılacağının altını bir kere daha çizmek isterim.

(Mikrofon otomatik cihaz tarafından kapatıldı)

BAŞKAN – Tamamlayın sözlerinizi lütfen.

ENGİN ALTAY (İstanbul) – Hemen tamamlıyorum efendim.

Sayın Başkan, Fatih Sultan Mehmet Han’ın beş yüz altmış yedi yıl önce fethettiği İstanbul’umuz, fiilî olarak 13 Kasım 1918’de, resmî olarak 16 Mart 1920’de tekrar işgal edilmişti. Bugün, İstanbul’umuzun kurtuluşunun 97’nci yıl dönümü. Dört yıl on ay yirmi üç gün süren işgal, 6 Ekim 1923’te sona erdi. Mustafa Kemal Atatürk “Geldikleri gibi giderler.” sözüyle işgalin nasıl sonlanacağını ilk günden işaret etmişti. Bu vesileyle, dünyanın önemli ve güzel şehirlerinden biri olan İstanbul’umuzun düşman işgalinden kurtuluşunun 97’nci yıl dönümünü tebrik ediyorum. Fatih Sultan Mehmet Han başta olmak üzere cumhuriyetimizin kurucusu Gazi Mustafa Kemal Atatürk’ü ve vatan müdafaasında eşsiz fedakârlıklarıyla milletimizin gönlünde ölümsüzleşen bütün şehitlerimizi İstanbul halkı adına, 83 milyon adına rahmet, minnet ve şükranla anıyorum.

Genel Kurulu saygıyla selamlarım efendim. (CHP sıralarından alkışlar)

BAŞKAN – Sayın Muş.

20.- İstanbul Milletvekili Mehmet Muş’un, 27’nci Dönem Dördüncü Yasama Yılının hayırlı olmasını temenni ettiğine, İstanbul’un düşman işgalinden kurtuluşunun 97’nci yıl dönümünü kutladığına, millet ve devlet olarak Azerbaycan halkının yanında olunduğuna ilişkin açıklaması

MEHMET MUŞ (İstanbul) – Sayın Başkan, değerli milletvekilleri; Genel Kurulu saygıyla selamlıyorum. Yeni yasama yılının milletimize hayırlı olmasını ben de temenni ediyorum.

1453’te Fatih Sultan Mehmet Han tarafından İstanbul fethedildi ve Osmanlı İmparatorluğu’nun başkenti ilan edildi ve Kurtuluş Savaşı’na kadar da başkent olarak hizmet etti. Daha sonra Kurtuluş Savaşı yıllarında tekrar işgale uğradı ve bugün, 6 Ekim 1923’te işgalden kurtulan İstanbul’umuzun kurtuluş yıl dönümü. Bu vesileyle, Kurtuluş Savaşı’nda mücadele eden başta Gazi Mustafa Kemal olmak üzere onun silah arkadaşlarını ve tüm Mehmetçikleri ben de bir kere daha rahmetle, saygıyla, hürmetle anıyorum. İstanbul’umuzun işgalden kurtuluşunun 97’nci yılını da kutluyor, hayırlı uğurlu olmasını temenni ediyorum.

Bildiğiniz üzere Azerbaycan, yaklaşık bir haftadır işgal edilmiş topraklarını Ermenistan’dan tekrar kurtarmak için büyük bir mücadele veriyor. Biz de Türkiye olarak, AK PARTİ olarak dost ve kardeş Azerbaycan halkının yanındayız, onları bu mücadelelerinde destekliyoruz ve ümit ediyoruz kısa bir zaman içerisinde işgal edilmiş bu topraklarını işgalcilerden kurtaracaklar ve özgürleştireceklerdir. Millet olarak da devlet olarak da Azerbaycan halkının yanında olduğumuzu biz de bir kere daha ifade etmek isteriz.

Genel Kurulu saygıyla selamlıyorum.

BAŞKAN – Gündeme geçiyoruz.

Başkanlığın Genel Kurula sunuşları vardır.

V.- BAŞKANLIĞIN GENEL KURULA SUNUŞLARI

A) Önergeler

1.- Başkanlıkça, Hakkâri Milletvekili Sait Dede’nin Kamu İktisadi Teşebbüsleri Komisyonu üyeliğinden geri çekildiğine ilişkin yazısının 23/9/2020 tarihinde Başkanlığa ulaştığına ilişkin önerge yazısı (4/87)

BAŞKAN – Sayın milletvekilleri, Halkların Demokratik Partisi Grup Başkanlığının İç Tüzük’ün 22’nci maddesi çerçevesinde siyasi parti gruplarının oranlarında değişiklik olması sonucunda Hakkâri Milletvekili Sayın Sait Dede’nin Kamu İktisadi Teşebbüsleri Komisyon üyeliğinden geri çekildiğine ilişkin yazısı 23 Eylül 2020 tarihinde Başkanlığımıza ulaşmıştır.

Bilgilerinize sunulur.

2.- Başkanlıkça, Balıkesir Milletvekili Ahmet Akın’ın Sanayi, Ticaret, Enerji, Tabii Kaynaklar, Bilgi ve Teknoloji Komisyonu, İzmir Milletvekili Sevda Erdan Kılıç’ın Kamu İktisadi Teşebbüsleri Komisyonu, Kahramanmaraş Milletvekili Ali Öztunç’un İçişleri Komisyonu, Muğla Milletvekili Burak Erbay’ın Avrupa Birliği Uyum Komisyonu, Şanlıurfa Milletvekili Aziz Aydınlık’ın İnsan Haklarını İnceleme Komisyonu üyeliklerinden geri çekildiklerine ilişkin yazısının 6/10/2020 Başkanlığa ulaştığına ilişkin önerge yazısı (4/90)

BAŞKAN - Sayın milletvekilleri, Cumhuriyet Halk Partisi Grup Başkanlığının İç Tüzük’ün 21’inci maddesi uyarınca Balıkesir Milletvekili Sayın Ahmet Akın’ın Sanayi, Ticaret, Enerji, Tabii Kaynaklar, Bilgi ve Teknoloji Komisyonu, İzmir Milletvekili Sayın Sevda Erdan Kılıç’ın Kamu İktisadi Teşebbüsleri Komisyonu, Kahramanmaraş Milletvekili Sayın Ali Öztunç’un İçişleri Komisyonu, Muğla Milletvekili Sayın Burak Erbay’ın Avrupa Birliği Uyum Komisyonu, Şanlıurfa Milletvekili Sayın Aziz Aydınlık’ın İnsan Haklarını İnceleme Komisyonu üyeliklerinden geri çekildiklerine ilişkin yazısı 6 Ekim 2020 tarihinde Başkanlığımıza ulaşmıştır.

Bilgilerinize sunulur.

3.- Başkanlıkça, Bursa Milletvekili İsmail Tatlıoğlu’nun Plan ve Bütçe Komisyonu üyeliğinden istifasına ilişkin yazısının 2/10/2020 tarihinde Başkanlığa ulaştığına ilişkin önerge yazısı (4/88)

BAŞKAN - Sayın milletvekilleri, Bursa Milletvekili Sayın İsmail Tatlıoğlu’nun Plan ve Bütçe Komisyonu üyeliğinden istifasına ilişkin yazısı 2 Ekim 2020 tarihinde Başkanlığımıza ulaşmıştır.

Bilgilerinize sunulur.

İYİ PARTİ Grubunun İç Tüzük’ün 19’uncu maddesine göre verilmiş bir önerisi vardır, okutup işleme alacağım ve oylarınıza sunacağım.

VI.- ÖNERİLER

A) Siyasi Parti Grubu Önerileri

1.- İYİ PARTİ Grubunun, 1/10/2020 tarihinde Denizli Milletvekili Yasin Öztürk ve arkadaşları tarafından, tıbbi cihaz ve medikal ürün sektöründe yaşanan sıkıntıların sağlık hizmetlerinde meydana gelecek muhtemel tehdide dönüşmesinin önlenmesi, tıbbi cihaz ve medikal firmalarının uğradığı zararın maddi boyutunun araştırılması ve alınması gereken önlemlerin belirlenmesi amacıyla verilmiş olan Meclis araştırması önergesinin ön görüşmelerinin, Genel Kurulun 6 Ekim 2020 Salı günkü birleşiminde yapılmasına ilişkin önerisi

6/10/2020

Türkiye Büyük Millet Meclisi Başkanlığına

Danışma Kurulu 6/10/2020 Salı günü (bugün) toplanamadığından grubumuzun aşağıdaki önerisinin İç Tüzük’ün 19’uncu maddesi gereğince Genel Kurulun onayına sunulmasını saygılarımla arz ederim.

                                                                                                                                  Lütfü Türkkan

                                                                                                                                        Kocaeli

                                                                                                                              Grup Başkan Vekili

Öneri:

Denizli Milletvekili Yasin Öztürk tarafından tıbbi cihaz ve medikal ürün sektöründe yaşanan sıkıntıların sağlık hizmetlerinde meydana gelecek muhtemel tehdide dönüşmesinin önlenmesi, tıbbi cihaz ve medikal firmalarının uğradığı zararın maddi boyutunun araştırılması ve alınması gereken önlemlerin belirlenmesi amacıyla 1/10/2020 tarihinde Türkiye Büyük Millet Meclisi Başkanlığına verilmiş olan Meclis araştırması önergesinin diğer önergelerin önüne alınarak görüşmelerinin 6/10/2020 Salı günkü birleşimde yapılması önerilmiştir.

BAŞKAN – Önerinin gerekçesini açıklamak üzere İYİ PARTİ Grubu adına Sayın Yasin Öztürk.

Buyurun. (İYİ PARTİ sıralarından alkışlar)

İYİ PARTİ GRUBU ADINA YASİN ÖZTÜRK (Denizli) – Sayın Başkan, değerli milletvekilleri; İYİ PARTİ grup önerisi üzerinde söz almış bulunmaktayım. 27’nci Dönem Dördüncü Yasama Yılının milletimize ve Meclisimize hayırlı olmasını diliyor, yüce heyetinizi saygıyla selamlıyorum.

Değerli milletvekilleri, en büyük servet sağlık. Malum salgın nedeniyle dünyanın sağlıkla sınandığı bugünlerde ülkelerinin yöneticilerinin de bilim adamlarının da zihnî ve maddi bütün yatırımları ve harcamaları sağlığa odaklandı; ne yazık ki ülkemiz hariç. Ülkemiz hariç diyorum çünkü devlet olarak sağlığa yatırım ve harcama yapılması gereken bu dönemde iktidar, sağlığa yatırım yapanları cezalandırmak üzerine bir politika yürütüyor. Kamu hastanelerine yaklaşık 1 milyon kalem tıbbi cihaz ve medikal ürün tedariki sağlayan 10 bine yakın firma neredeyse üç yıldır devletten alacağını tahsil edemiyor. Yara bandından solunum cihazına, aklınıza gelecek, gelmeyecek bütün bu ürünler için üç yıllık alacak miktarı ise 19 milyar Türk lirası. Bakınız, bu sektörden yaklaşık 250 bin kişi evine ekmek götürmek için uğraşıyor. 19 milyar Türk lirası alacağını tahsil edemeyen bu firmalar, yeni ürün almak için para bulmak bir yana, neredeyse personelinin maaşını bile ödeyemeyecek hâle düştü.

Hepimizin bildiği üzere, ülkemizin tıbbi cihaz ve medikal ürünleri sektörü ithalat ağırlıklı bir faaliyet alanı. Dolayısıyla döviz kurlarındaki dalgalanmalar bu ürünlere doğrudan yansımaktadır. Sayın Cumhurbaşkanı bu konuda diyor ki: “Türkiye'nin sağlık alanında hızlı bir millîleşmeye ve yerlileşmeye ihtiyacı vardır. Bugün hâlâ hem ilaç hem tıbbi cihaz sektörlerimiz büyük ölçüde dışa bağımlıdır, bundan kurtulmamız gerekiyor.” Haklı, haklı olmasına da sağlık hizmetlerinin bir halkası olan tıbbi cihaz ve medikal ürün tedarikini sağlayan firmalara daha borcunuzu ödeyemiyorsunuz; yatırımı hangi parayla, kiminle yapacaksınız? Paranızı tahsil edemeyen firmalar deposunda eksilen ürünlerin yerine yenisini koyamazken, bazı illerimizde ürün tedariki durma noktasına gelmişken, hastane yönetimleri firmalardan ürün alabilmek için neredeyse yalvarırken siz neyin hayalini kuruyorsunuz?

Sayın milletvekilleri, geçtiğimiz günlerde pek çok sivil toplum örgütü sorunu iletmek ve çözüm aramak için muhatap arayışına girmişlerdi. Sağlık Bakanlığı firmalara muhatap olarak Maliye Bakanlığını adres göstermiş, Maliye Bakanlığının yetkilileri önce bu firmaları neredeyse “Siz zaten yeterince kazandınız.” diye suçlayıp sonra da alacaklarından feragatte bulunmaları için pazarlığa oturmuştur. Suçladığınız gibi bu firmalar zaten çok kazanıyorsa sorun yine sizsiniz, fiyatları önceden belirlenmiş, ne kadar alım yapılacağı belirlenmiş, tahsilat vadeleri belirlenmiş, sözleşmeler imzalanmış… O zaman belli değil miydi bu firmaların ne kazanacağı? Bu firmalar banka değil ki alacakları üzerine faiz koysun, temerrüt işletsin. Maliye, İl Sağlık Müdürlükleri aracılığıyla, hastanelere gönderdikleri hiçbir resmî hükmiyet içermeyen bir yazıyla alacaklı firmaları feragat ve indirim yapacakları bir metne imza atmaya zorlamaktadır. İlaç borçları için alacaklı şirketten istenen feragat yüzde 6, tıbbi malzeme alacakları için istenen feragat oranı yüzde 25, geri kalan alacak ise 2021 yılına sarkmak suretiyle iki taksitle ödenecek. Bir de ek şartları var: Firmalar dava açmış, icra takibi başlatmışlarsa geri alacaklar ve yeni dava açmayacaklar. Sözleşmeleri imzalamaya yanaşmazlarsa ne olacak? Hükûmetle ters düşenlerin hâli ortada. Konkordato ilan eden şirketler bile böyle bir teklifi alacaklısına yapmaktan utanır.

Şimdi bir soru sormak istiyorum: Genel Kurul sıralarında oturan birçok arkadaşımız milletvekili olmadan önce ticaretle uğraşıyordu -milletvekili olmak ticaretle uğraşmaya engel değil- bu nedenle içimizde hâlâ işlerini devam ettirenler de var. İster alan ister veren tarafta olun işin başında bir anlaşma yapılır, buna göre gereken pazarlık varsa o da yapılır. Çünkü iki taraf da kendi alacağını, vereceğini hesaplamak zorundadır. Pazarlık bittikten sonra, iş veya ürün teslim edildikten sonra ödeme zamanı gelince hatta aylarca gecikince tekrar pazarlık yapana ne denir? Peki, siz bir daha aynı kişiyle ticaret yapmayı düşünür müsünüz? Bırakın ticaret yapmayı aynı masaya oturur musunuz? Oturmazsınız tabii ki çünkü karşınızdakini üçkâğıtçı, tokatçı, emeğinizin hakkını vermeyen hatta sizden güçlü ise zorba olarak görürsünüz ve bir daha o kişi ve kuruluşla iş yapmazsınız çünkü o kişiye artık güveniniz kalmamıştır. İşte, iktidarın devlet mefhumunu acze düşürdüğü durum bu. İktidar, sektörü geçtik asıl hasta ve doktorları mağdur etmiştir. Tıbbi cihaz ve medikal ürün firmaları hâlen ellerini taşın altına koyarak zincirin halkasının kopmamasına çalışsa da tahsilatın gecikmesi, hastaların ihtiyaçlarının karşılanamayacak duruma gelmelerine neden olacaktır. Bu firmalara ödeme yapmamak hastaneleri kuru bir binaya dönüştürmekten başka hiçbir işe yaramayacaktır. Özellikle Covid-19 gibi ülkemizi de fazlasıyla tehdit eden bir salgınla hâlâ mücadele hâlindeyken sağlık hizmet zincirinde yaşanacak bir kopuş geri dönülemez tehlikeli bir döngü başlatacaktır. Borçları nedeniyle iflas eden firmaların sayısı giderek artarken bu boşluk global firmalara yaramaya başlayacaktır.

(Mikrofon otomatik cihaz tarafından kapatıldı)

BAŞKAN – Tamamlayın sözlerinizi.

YASİN ÖZTÜRK (Devamla) – Toparlıyorum Başkanım.

En stratejik sektörlerin başında gelen sağlık sektörü bu durum karşısında tamamen yabancıların kontrolüne geçecektir.

Son söz olarak diyorum ki, yerli ve millî üretim yapamıyorsunuz, bırakın da yerli ve millî olan firmalar ve onların çalışanları ayakta kalsın.

Yüce heyetinizi saygıyla selamlıyorum. (İYİ PARTİ sıralarından alkışlar)

BAŞKAN – Halkların Demokratik Partisi Grubu adına Sayın Necdet İpekyüz.

Buyurun. (HDP sıralarından alkışlar)

HDP GRUBU ADINA NECDET İPEKYÜZ (Batman) – Sayın Başkan, değerli milletvekilleri; hepinizi saygıyla selamlıyorum.

Türkiye’de sağlık denince artık insanlar isyan edercesine şikâyette bulunuyorlar ve her gün sağlıkta literatüre yeni bir kavram katılıyor; vaka, hasta, semptom, şehir hastanesi. Birçok kavram artık içi boşaltılmış, herkesin şikâyetçi olduğu bir konuma gelmiş.

Neydi? Sağlıkta dönüşüm. Neydi? Her şey güzel olacak, insanlar mutlu olacak ama sağlık kurumları oldu işletme, hastalar, vatandaşlar oldu müşteri, herkes mutsuz ve ne sorsak cevap alamıyoruz, ne söylesek bir damgayla karşı karşıyayız ve bu işletmeler öyle bir konuma geldi ki artık haraç kesercesine işlem yapmaktalar. Nasıl? Türkiye’de medikal firmalar, ilaç firmaları artık kamuya, üniversitelere ilaç vermek istemiyor. Niçin? Çünkü paralarını alamıyorlar. Normalde Kamu İhale Kanunu var, yüz seksen günde para alman lazım, on sekiz ay geçmiş, üniversiteden para alamıyorlar, otuz altı ay geçmiş, kamu hastanelerinden para alamıyorlar, ilaç paralarını alamıyorlar. Peki, Türkiye Cumhuriyeti’nde ilaç fiyatını kim belirliyor? 2015’te bir düzenleme yapıldı, Sağlık Bakanlığı belirliyor. Fiyatı siz belirleyeceksiniz, iskontoyu siz belirleyeceksiniz ve ona para ödemeyeceksiniz ama ne yapacaksınız? KDV’nizi alacaksınız, SGK’yi yatırtacaksınız, borçlarını bankaya ödeme şartı koşacaksınız. İhaleye girildiğinde de ihale için birinci öncelik şu: Borcunuz var mı, yok mu; kamuya ait bir sıkıntınız var mı, yok mu? Bunu söyleyen devlet, bunu söyleyen kurum ama o, borçlu olduğunda onu yapmıyor. Bugün Diyarbakır’da, Batman’da bu konuyla ilgili aradığım firmalar ne diyor? Diyor ki: “Devlet bize ortak, banka bize ortak; biz perişan, vatandaş perişan.” Nasıl? “Çünkü ilaç olmadığı için tedavisini yaptıramayanlar var, ilaç olmadığı için tedavisi aksayanlar var. Çünkü biz bu pandemi sürecinde bile yoğun bakımda malzeme sıkıntısı çekmekteyiz.” Vatandaş gidiyor, şu anda zaten efektif ameliyatlar yapılamıyor “Şu cihaz yok, biz erteliyoruz, yapamıyoruz.” deniyor. Peki, bunca sıkıntının arasında ne oluyor? Döner sermaye yok. Dün İstanbul’da birkaç hastanede asistanlar ve çalışanlar yürüdüler özlük haklarını alamadıkları için. Asistana para hakkı yok, hekime para yok, sağlık çalışanına para yok. Kime para var? Şehir hastanelerinde işlem yapanlara para var, onların sözleşmesini istediğimizde de yine yok.

(Mikrofon otomatik cihaz tarafından kapatıldı)

BAŞKAN – Tamamlayınız sözlerinizi.

NECDET İPEKYÜZ (Devamla) – Teşekkür ederim Sayın Başkan.

Peki, başka ne yapılıyor? Her gün her gün bu Mecliste biz çıkıp bir düzenleme yapmamıza rağmen hekim ve sağlık çalışanları şiddetle karşı karşıya ve geldiğimiz aşamada “sağlıkta dönüşüm” bir tehdide dönüştü. Şu anda üniversite hastanelerine kimse malzeme vermek istemiyor, kamu hastanelerine kimse malzeme vermek istemiyor çünkü Maliye Bakanı bir haraca dönüştürmüş: “Ya feragat edeceksiniz ya iskonto yapacaksınız yoksa ödemelerinizi yapmıyoruz.” diyorlar. Geçen yıl 230 milyon para yaklaşık 10 kat arttı 2 milyar 3 milyona dönüştü ve Bakan çıkıp diyor ki “Dolar neymiş?” Dolarla alacağını alamayan şirketler var ve büyükelçi diyor ki: “Bunu ödemezseniz bir daha ilaç veremeyiz.” Siz, Türkiye’de halkın sağlığıyla oynuyorsunuz, “sağlıkta dönüşüm” dediğiniz halkın sağlığını tehdit etmektedir. Hem kurumları hem vatandaşı, halkın sağlığını tümüyle yok sayıyorsunuz, sadece işletmeci mantaliteyle düşünüyorsunuz. Borcunuza sadık değilsiniz, borçla borç ödemek için vatandaşı karşı karşıya bırakıyorsunuz, şirketleri karşı karşıya bırakıyorsunuz. Bu, halkın sağlığını tehdit ediyor.

Teşekkür ederim. (HDP sıralarından alkışlar)

BAŞKAN – Cumhuriyet Halk Partisi Grubu adına Sayın Murat Emir.

Buyurun. (CHP sıralarından alkışlar)

CHP GRUBU ADINA MURAT EMİR (Ankara) – Sayın Başkan, değerli milletvekilleri; Genel Kurulu saygıyla selamlıyorum.

Türkiye Cumhuriyeti piyasaya 20 milyar lira civarında borç takmış durumda. Yanlış duymadınız, Türkiye Cumhuriyeti piyasaya borçlu. Üniversite hastaneleri otuz altı aydır, kamu hastaneleri on altı aydır borcunu ödemiyor. Tabii bunun amiyane tabirle söylenmesi gereken tanımı da borç takmak. Bir devlet bu duruma düşer mi? Düşmemeli ama sizin beceriksiz ellerinizle maalesef Türkiye Cumhuriyeti bu duruma düşürülmüştür. Medikal sektörü yani tıbbi cihaz ve malzeme sektörü kimler arkadaşlar? 10 bine yakın işletme, küçük esnaf, 100’e yakın teknokentlerde AR-GE yapan, yüksek katma değerli üretim yapan ve dünyaya ihracat yapan bir sektör; 250 bin kişinin ekmek yediği bir sektör, 1 milyona yakın insanın bir şekilde desteklendiği ve geçimini sağladığı bir sektör, çok değerli. Yani biz burada medikal sektörün bu sorununu çözün, onlara borcunuzu ödeyin, onlara şantaj yapmayın, onlardan feragat istemeyin derken aslında ülkemizin yerli ve millî değerlerini korumaya gayret ediyoruz. Oysa onlar bir avuç müteahhit olsaydı, kamu-özel ortaklığı sözleşmesi imzalamış sizin yandaşlarınız olsaydı, dolarla borç alanlar olsaydı, faizciler olsaydı tıkır tıkır ödeyecektiniz. Şimdiye kadar onların borcunu 1 kuruş geciktirmediniz, 1 kuruş eksik ödemediniz ama söz konusu olan Türkiye’nin değerli sektörleri olunca onları unutuyorsunuz, onları görmezden geliyorsunuz ve medikal sektörü maalesef bu süreçte artık batma noktasındadır.

Değerli arkadaşlar, medikal sektörü sadece bu 1 milyona yakın insanın korunması, yüksek katma değerli ürünleri üreten, satan sektörün korunması açısından önemli değil, aynı zamanda bu sektör toplum sağlığı açısından son derece önemli bir görev de görüyor. Toplum sağlığının temel şartı nitelikli, donanımlı hastaneler ve yeterli ve nitelikli sarf malzemeleridir. Bunlar olmaksızın hastaneler ne işe yarar ki?

Şimdi, üniversite hastaneleri ilaç alamıyor, cihaz alamıyor; kamu hastaneleri borçlu, kamu hastaneleri ihale açınca medikal sektörler enjektör dahi vermiyorlar, siz ondan sonra sağlıktaki sorunları çözeceğinizden bahsediyorsunuz. Dolayısıyla, bu aslında aynı zamanda bir toplum sağlığı sorunu. Toplum sağlığını korumanın öncelikli yolu, hastaneleri olması gerektiği gibi medikal malzemelerle, cihazlarla, sarf malzemeleriyle donatmak ve bunu size binbir güçlükle getiren, borçlu getiren sektörü de mutlaka desteklemektir.

(Mikrofon otomatik cihaz tarafından kapatıldı)

BAŞKAN – Tamamlayın sözlerinizi.

MURAT EMİR (Devamla) – Toparlıyorum Sayın Başkan.

Bakın, öylesine garip ki devlet olarak ihale açıyorsunuz giriyor, en düşük fiyatı verene veriyorsunuz. O kişi bunu aldıktan sonra KDV’sini ödüyor, gelir vergisini ödüyor, dönüyor SGK primlerini ödüyor, bütün sorumluluklarını yerine getiriyor ve ona şantaj yaparcasına “Gel feragat et.” diyorsunuz. Bakın, bu feragat rakamları yüzde 60’lardan başladı, yüzde 60’lardan. Bir devlet “Benim sana borcum var, iki yıldır da bekletiyorum ama yüzde 60’ından feragat et.” der mi? Böyle devlet olur mu? Türkiye Cumhuriyeti bu duruma nasıl düşürülebilir? Dolayısıyla burada biz 1 milyon insanın, 10 bin esnafın ve yüzlerce AR-GE yapan yüz akı kuruluşun ve 83 milyonun sağlığı adına bunu talep ediyoruz ve bu mücadeleyi veriyoruz. Medikalcilerin sesine kulak verin, daha fazla bekletmeyin.

Teşekkür ederim. (CHP sıralarından alkışlar)

BAŞKAN – Adalet ve Kalkınma Partisi Grubu adına Sayın Mustafa Esgin.

Buyurun. (AK PARTİ sıralarından alkışlar)

VII.- OTURUM BAŞKANLARININ KONUŞMALARI

1.- Oturum Başkanı TBMM Başkan Vekili Süreyya Sadi Bilgiç’in, Genel Kurul Salonu’nda takılan maskelerin hem topluma örnek olunması hem de milletvekillerinin kendi sağlığı açısından çıkartılmaması gerektiğine ilişkin konuşması

BAŞKAN - Değerli milletvekilleri, yani konuşma zorluğunu maskeyle beraber biliyorum ama hem kendimize hem de arkadaşlarımıza olan dikkatten dolayı lütfen konuşmacılar dâhil hiç kimse maskesini çıkartmasın.

Mustafa Bey, sizin yanınızda yok herhâlde ama rica ediyorum, lütfen.

ENGİN ALTAY (İstanbul) – Başkanım, kürsüde bu olmaz. Sayın Başkanım, kürsüde bu mümkün değil.

MERAL DANIŞ BEŞTAŞ (Siirt) – Kürsüde dayanılamıyor Başkanım.

MUSTAFA ESGİN (Bursa) – Sayın Başkanım, benim açımdan bir sorun yok, ben yıllarca her gün birkaç saatimi maskeyle geçirdim.

BAŞKAN – Bir dakika Sayın Esgin.

Buyurun Sayın Altay.

ENGİN ALTAY (İstanbul) – Sayın Başkan, bunun kürsüde takılması mümkün değil yani bunu…

BAŞKAN – Yani şöyle: Türkiye Büyük Millet Meclisi olarak Sayın Başkan, Engin Bey, topluma da örnek olmamız gerekiyor. Toplum televizyondan bunu seyrettiğinde konuşma nasıl yapılıyor, mesafe nedir yani... Ama bu Genel Kurulun kararı yani madem böyle bir arzunuz var, yapalım.

ENGİN ALTAY (İstanbul) – Hayır, hayır, şöyle: Ben sizi anlıyorum, hassasiyetinizi de anlıyorum -Sayın Hatip, özür dilerim- ama takdir edersiniz topluma örnek olacaksak Sayın Cumhurbaşkanımızdan başlamamız lazımdı, o da burada maskesiz konuştu. (CHP sıralarından alkışlar)

BAŞKAN – Sayın Altay, ben kendi alanım içerisindeyim.

Sayın Akın, yani ben de sizi alkışlıyorum o zaman bu şartlar altında.

ENGİN ALTAY (İstanbul) – Efendim, benim açımdan çok zor olacak.

LÜTFÜ TÜRKKAN (Kocaeli) – Sayın Başkan, beş dakikalık konuşmalarda taksınlar, yirmi dakikalık konuşmalarda çok zor olur fiziken maskeyle. Yani onu da dikkate almanızı söyleyeyim.

MERAL DANIŞ BEŞTAŞ (Siirt) – Yani bir iki dakika olabilir ama on dakika, beş dakika biraz zorlar yani.

BAŞKAN – Gördüğünüz gibi Sayın Altay, burada da bir konsensüs yok her zaman olduğu gibi. Bunun için bir özel oturum yaparız arkada.

Sayın Esgin, buyurun.

VI.- ÖNERİLER (Devam)

A) Siyasi Parti Grubu Önerileri (Devam)

1.- İYİ PARTİ Grubunun, 1/10/2020 tarihinde Denizli Milletvekili Yasin Öztürk ve arkadaşları tarafından, tıbbi cihaz ve medikal ürün sektöründe yaşanan sıkıntıların sağlık hizmetlerinde meydana gelecek muhtemel tehdide dönüşmesinin önlenmesi, tıbbi cihaz ve medikal firmalarının uğradığı zararın maddi boyutunun araştırılması ve alınması gereken önlemlerin belirlenmesi amacıyla verilmiş olan Meclis araştırması önergesinin ön görüşmelerinin, Genel Kurulun 6 Ekim 2020 Salı günkü birleşiminde yapılmasına ilişkin önerisi (Devam)

AK PARTİ GRUBU ADINA MUSTAFA ESGİN (Bursa) – Teşekkür ederim Sayın Başkanım.

Maskeyle konuşmama başlıyorum ve devam ediyorum.

Sayın Başkan, değerli milletvekili arkadaşlarım; AK PARTİ Grubumuz adına söz almış bulunuyorum. Gazi Meclisimizi ve aziz milletimizi saygıyla selamlıyorum.

Sağlık sektörü ve sağlık teknolojileri bütün dünyada en stratejik sektörlerden birisidir. Bu nedenle ülkemizde son yıllarda sağlık teknolojilerinin yerli ve millî oranları artırılarak geliştirilmesi ve üretilmesi konusunda önemli bir irade ortaya konmuştur. Orta vadeli programlarda ve strateji belgelerinde bu hedefler açık bir şekilde ifade edilmiştir. Türkiye Sağlık Enstitüleri Başkanlığı da (TÜSEB) bu vizyonla kurulmuş ve bu süreçte önemli bir rol oynamaktadır. Başta aşı, ilaç, tanı kiti ve tıbbi cihazlar olmak üzere ve her türlü sağlık teknolojileriyle ilgili AR-GE yapmak ve yaptırmak TÜSEB’in görev tanımı arasında yer almaktadır. Amacımız savunma sanayisinde olduğu gibi sağlık teknolojilerinde de yerli ve millî oranları en üst düzeye çıkarmak ve katma değeri yüksek yeni teknolojik ürünlere imza atmaktır. Hiçbir şey yapılmadığı eleştirisini Covid-19 sürecindeki bu aşı çalışmaları çok net bir şekilde cevaplamaktadır değerli arkadaşlar. Covid-19 süreci de bu çalışmaların ne kadar önemli olduğunu bir kez daha ortaya koymuştur. Bu süreçte gerek ülkemizin ilk üst düzey ventilatör cihazı konusunda gerekse aşı ve tanı kiti çalışmalarında önemli bir aşama kaydedildi.

Covid-19 aşısı konusunda oldukça iyi bir noktaya geldik. Gelmiş olduğumuz nokta itibarıyla hayvanlar üzerindeki çalışmalar olumlu sonuçlar ortaya koydu. Kısa süre içerisinde insan deneylerine başlıyoruz. Sadece Covid-19 değil, Kırım Kongo kanamalı ateşi, suçiçeği, verem, sıtma ve kuduz gibi aşıların yerlileştirilmesi için benzer mekanizmalar şu anda ortaya konulmaktadır.

Değerli arkadaşlar, Cumhurbaşkanımız Sayın Recep Tayyip Erdoğan’ın talimatıyla yüzde 100 yerli ve millî, yoğun bakım tipi mekanik solunum cihazı üretimi gerçekleştirilmiştir hepinizin bildiği gibi. 4 Türk şirketi, evet, bunlar medikal cihaz üreten şirketler, bu ülkenin birikimi olan şirketler ve 120 mühendis bir araya gelerek gece gündüz demeden 7/24 çalıştılar ve bu başarıyı ortaya koydular. Maliyeti düşük ama etkinliği yüksek bir mekanik ventilatör cihazını ürettik. Tüm testlerden başarıyla geçen ve doktorlardan da tam not alan yerli solunum cihazımız ülkemizin ihtiyacını karşılamakla birlikte ayrıca ihraç edilmeye başlandı. Yerli solunum cihazından yılda yaklaşık 1 milyar dolarlık bir gelir elde etmeyi hedefliyoruz.

Değerli arkadaşlar, Türkiye gerçekten son yıllarda…

(Mikrofon otomatik cihaz tarafından kapatıldı)

BAŞKAN – Toparlayın sözlerinizi.

MURAT EMİR (Ankara) – Sayın Başkan, konu dışı konuşuyor hatip.

MUSTAFA ESGİN (Devamla) – …özellikle savunma sanayisinde olduğu gibi medikal cihaz üretiminde de çok önemli aşamalar kaydetmiştir ve her geçen sene ihracatımızı katlayarak artırıyoruz, ithalat rakamlarımız da artmıyor ve “negative imbalance” bu anlamda gittikçe azalmaktadır ve biz bunları, bu başarı hikâyesini medikal firmalarımızla yapıyoruz.

Değerli arkadaşlar, medikal firmalarımızla olan bu, siyasi polemik malzemesi hâline getirilen konuda yaklaşımları ben yadırgıyorum. Şundan dolayı yadırgıyorum: Evet, Devlet Malzeme Ofisiyle biz yeni bir ihale sürecine ve üç ayda geri ödemelerle ilgili bir sürece geçmiş bulunuyoruz. Bu arada birikmiş olan borç stokumuzla da ilgili bir yapılandırma ve daha önce de yapılmış olan bir feragatname üzerinde sektörle de iletişim içerisinde bir süreç yönetimi söz konusudur.

Ben yıllarca ticaret ve sanayi odasında sağlık konseyi başkanı olarak bu medikal cihaz üreten firmaları temsil etmiş bir arkadaşınız olarak bunu söylüyorum ve biz bu anlamda iletişime her noktada firmalarımızla ve sektörle devam edeceğiz diyorum.

Hepinize saygı ve sevgilerimi sunuyorum. (AK PARTİ sıralarından alkışlar)

BAŞKAN – İYİ PARTİ grup önerisini oylarınıza sunuyorum: Kabul edenler… Etmeyenler… Kabul edilmemiştir.

Halkların Demokratik Partisi Grubunun İç Tüzük’ün 19’uncu maddesine göre verilmiş bir önerisi vardır, okutup işleme alacağım ve oylarınıza sunacağım.

2.- HDP Grubunun, 6/10/2020 tarihinde Grup Başkan Vekili Siirt Milletvekili Meral Danış Beştaş ve Grup Başkan Vekili İstanbul Milletvekili Hakkı Saruhan Oluç tarafından verilen Kobane olaylarında yaşanılanların araştırılması amacıyla verilmiş olan Meclis araştırması önergesinin ön görüşmelerinin, Genel Kurulun 6 Ekim 2020 Salı günkü birleşiminde yapılmasına ilişkin önerisi

6/10/2020

Türkiye Büyük Millet Meclisi Başkanlığına

Danışma Kurulu 6/10/2020 Salı günü (bugün) toplanamadığından grubumuzun aşağıdaki önerisinin İç Tüzük’ün 19’uncu maddesi gereğince Genel Kurulun onayına sunulmasını saygılarımla arz ederim.

                                                                                                                               Meral Danış Beştaş

                                                                                                                                           Siirt

                                                                                                                              Grup Başkan Vekili

Öneri:

6/10/2020 tarihinde Siirt Milletvekili Grup Başkan Vekili Meral Danış Beştaş ve İstanbul Milletvekili Grup Başkan Vekili Hakkı Saruhan Oluç tarafından verilen 9071 grup numaralı Kobane olaylarında yaşananların araştırılması amacıyla Türkiye Büyük Millet Meclisine verilmiş olan Meclis Araştırması önergesinin diğer önergelerin önüne alınarak görüşmelerinin 6/10/2020 Salı günkü birleşiminde yapılması önerilmiştir.

BAŞKAN – Önerinin gerekçesini açıklamak üzere Halkların Demokratik Partisi Grubu adına Sayın Meral Danış Beştaş.

Buyurun. (HDP sıralarından alkışlar)

HDP GRUBU ADINA MERAL DANIŞ BEŞTAŞ (Siirt) – Sayın Başkan, değerli milletvekilleri; evet, Kobane protestoları… Yıllardır dillere pelesenk edilen meselenin ayrıntılarının araştırılmasını istiyoruz. Halk iradesinin temsil edildiği bu Mecliste gerçekten “Kim, neden, nasıl?” sorularına yanıt bulalım.

Bir kere, her şeyden önce yanlış bilinen bir iki gerçeği söyleyeyim: Kobane protestoları 6 Ekimde değil, 15 Eylülde IŞİD çetesinin Kobane’yi kuşatmasıyla başladı. Yani Türkiye’nin ve dünyanın her yerinde Kobane halkıyla dayanışma gösterileri 15 Eylülden sonra hızla devam etti. Evet, Uluslararası Suriye Gözlemevinin raporuna göre 7 Ekime kadar Kobane’de 412 kişi yaşamını yitirdi. Bu, resmî makamlardan aldığımız rakam.

Şimdi, nedir iktidar tarafından söylenen mesele? “6-8 Ekim Kobane olaylarında HDP MYK’sinin yaptığı çağrıyla bu olaylar meydana geldi.” Bir kere HDP MYK’sinin resmî bir kararı yok, bütün mesele bir “tweet”tir; genel merkez hesabından atılan bir “tweet”tir, sosyal paylaşımdır. Ve orada demokratik protestoya bir çağrı vardır, Kobane halkıyla dayanışma çağrısı vardır. Bununla ilgili Ankara Cumhuriyet Başsavcılığı ve birçok savcılıkta suç işlemeye tahrik suçundan dönemin MYK üyeleri ve milletvekilleri hakkında soruşturma yapıldı. Bu soruşturmalarda bildiğim kadarıyla herkes -belki bir iki kişi hariç olabilir ama- gidip beyanlarda bulundu ve soruşturma hâlâ devam ediyor; diğer yargıdan kaçan, “İfade vermiyorum.” diyen hiç kimse yoktu. Ama ne oldu? Demirtaş ve Yüksekdağ’ın, aradan beş yıl geçtikten sonra, geçen yıl bu tarihlerde tekrar haklarında aynı fiilden tutuklama kararı verildi. Hukukta bunun hiçbir yeri yoktur. Yani bir insana diyorsunuz ki: “Yaralamadan hakkında soruşturma açtım.” Aradan beş yıl geçiyor, “Hayır yaralama değil sen cinayet işledin, yağma yaptın, hırsızlık yaptın.” diyorlar, bir dolu suç üretiliyor. Bir kere bunları kamuoyunun bilmesi lazım.

Peki, Kobane protestoları döneminde ne oldu? Gerçekten vahim olaylar oldu. İnsanlar öldü, yağma oldu, hırsızlık oldu, linç oldu, protestolar oldu ve bunlarda 43 kişi yaşamını yitirdi. Başka ne oldu? HDP binaları saldırıya uğradı, 33 HDP’li öldürüldü. Antep’te bir kadın kameraların önünde evinde linç edildi. Polis panzerleri, sivil araçları bilerek itti ve bu görüntülerin hepsi gözümüzün önünde. Peki, sorumluluk kimin? Demokratik protesto yapanların mı, bunu önlemeyenlerin mi, buna yol verenlerin mi, cinayetin işlenmesine ses çıkarmayanların mı, daha da ileri gidiyorum, cinayet işleyenlerin yargılanmaması mı? Şimdi, biz, titiz bir araştırma yapıyoruz. İki dava dışında Kobane protestoları sebebiyle açılan bir dava yok. Peki, hukuk ne diyor: “Devlet vatandaşın can ve mal güvenliğini korumak zorundadır.” Avrupa İnsan Hakları Mahkemesinin bu konuda sayısız kararı var ve Türkiye hakkında da ihlal kararları var. Sokağa çıkan sivil protestocuların linç edildiği ilk olay da, 7 Ekimde Hakan Buksur’un polis kurşunuyla Muş Varto’da öldürülmesidir. Yani, ölüm 6 Ekimde değil 7 Ekimde Erdoğan’ın “Kobani düştü, düşecek.” açıklamasından sonra Muş Varto’da meydana gelmiştir. Bugüne kadar şunu hiç duydunuz mu? Duymadınız tabii. Tek bir vali, tek bir kaymakam, tek bir emniyet müdürü, tek bir jandarma yetkilisi, tek bir bakan yani olayın asıl sorumlusu, vatandaşın can ve mal güvenliğini korumak zorunda olanların yargılanmadığı ama partimizin altı yıl sonra tekrar hedefe konulduğu ve siyaseten aslında tasfiye amacıyla gündeme getirilen bir meseleden söz ediyoruz. Bizim, HDP’nin hiçbir şiddet ve suç fiiliyle bağlantısı kurulamaz çünkü yoktur, çünkü böyle bir bağlantı olamaz. Yani Kobani halkının karşısında kim var? IŞİD var, IŞİD çetesi var. Kadınları pazarlarda satan, kafa kesen, insanlara tecavüz eden, insanlığa karşı suç işleyen bir cani yapılanmadan söz ediyoruz. Dayanışma gösterenler kim? Sivil halk.

(Mikrofon otomatik cihaz tarafından kapatıldı)

BAŞKAN – Tamamlayın sözlerinizi lütfen.

MERAL DANIŞ BEŞTAŞ (Devamla) – HDP her zaman IŞİD’in karşısında yer aldı. Biz yani, 6 Ekimle ilgili değil bu… İlk günden itibaren IŞİD’e karşı 70 ülke, koalisyon ülkesi o tarihlerde dünyanın her yerinde, Buenos Aires’ten Amerika’ya, Amerika’dan Kanada’ya, Avrupa’ya kadar herkes IŞİD’e karşı Kobani halkının yanındaydı. Peki, mevcut iktidar ne yaptı? Kobani halkının yanında değil. Kobani halkına yardım koridoru açılması talebine ret cevabı veren bir iktidar ve dayanışma gösterilerini şiddetle bastıran, cinayete giden yolları açan ve o cinayet işleyenleri yargılamayan bir iktidar. Ne oldu? Bunu biraz sonra Grup Başkan Vekilimiz anlatacak, sonrasında yardım koridoru açıldı. Yine, yani Irak’tan giden yardım oraya ulaştı. O dönemde birçok siyasi gelişme oldu ama bizim bugünkü talebimiz net. Şunun araştırılmasını istiyoruz: O dönem görev yapan kamu görevlilerinin en altından -tırnak içinde- bakana kadar olan süreçte sorumluluğunu araştıralım.

(Mikrofon otomatik cihaz tarafından kapatıldı)

MERAL DANIŞ BEŞTAŞ (Devamla) – Bunu Meclis araştırsın ve biz bunun her şekilde araştırmada bütün bilgilerin paylaşılmasını istiyoruz.

Türkiye ve dünya kamuoyunun bunları bilmeye hakkı var diyor, teşekkür ediyorum. (HDP sıralarından alkışlar)

BAŞKAN – Cumhuriyet Halk Partisi Grubu adına Sayın Mustafa Sezgin Tanrıkulu.

Buyurun. (CHP sıralarından alkışlar)

CHP GRUBU ADINA MUSTAFA SEZGİN TANRIKULU (İstanbul) – Sayın Başkan, değerli milletvekilleri; öncelikle, hepinizi saygıyla selamlıyorum.

6-8 Ekimde meydana gelen olaylar sırasında 51 yurttaşımız yaşamını kaybetti; bunlardan 10’u çocuktu, 16 yaşında Sinan Toprak, Dargeçit’te, 17 yaşında Yusuf Çelik, Siirt Kurtalan’da ve Yasin Börü, 16 yaşında Diyarbakır’da sığındığı bir apartmanın 3’üncü katından atılarak vahşice öldürüldü. Ben buradan yaşamını yitiren herkese Allah’tan rahmet diliyorum öncelikle.

Değerli milletvekilleri, burada evraklar var; daha önce de burada göstermiştim, bir kez daha göstereyim. HDP’nin MYK kararından sonra Ankara Cumhuriyet Başsavcılığı iki soruşturma başlatıyor. Bu soruşturmalardan bir tanesi MYK’nin 7 milletvekili üyesiyle ilgili olarak başlatılan soruşturma Parlamenter Suçlar Soruşturma Bürosunca yürütülüyor, diğer soruşturma ise MYK’nin milletvekili olmayan üyeleriyle ilgili olarak; o da 2014’e 146757 sayılı soruşturma.

Şimdi, soruşturma neden başlatılıyor? Sayın Recep Tayyip Erdoğan’ın 2009 yılında mahkûm olduğu halkı kin ve düşmanlığa tahrik etmek suçundan başlatılıyor, ayrıca Toplantı ve Gösteri Yürüyüşleri Yasası’na aykırılık da var. Bundan dolayı 7 milletvekiliyle ilgili olarak -Selahattin Demirtaş, Figen Yüksekdağ’da var içlerinde- 21 Mart 2016 tarihinde fezlekeyle Türkiye Büyük Millet Meclisine geliyor, mayıs ayında dokunulmazlıklar kaldırıldığında da Ankara Cumhuriyet Başsavcılığına iade ediliyor, Ankara Cumhuriyet Başsavcılığı bu soruşturma dosyasının milletvekilleriyle ilgili olanlarını suç yeri itibarıyla Diyarbakır’a gönderiyor, Diyarbakır Cumhuriyet Başsavcılığı da bu 7 milletvekiliyle ilgili olarak herkesin soruşturma dosyalarına gönderiyor ve iddianameyle davalar açılıyor. Selahattin Demirtaş’la ilgili olarak da bugün de yargılaması devam eden, Ankara Ağır Ceza Mahkemesinde görülen davada 31 no.lu fezleke buna ilişkin. Olay bu. Bakın, evraklar da burada. Fakat ne oldu? Hatırlarsanız -burada geçen dönem milletvekili olanlara söylüyorum- 2016 yılında bizlerin dokunulmazlığı kalktığı zaman, Adalet Bakanlığı yazı yazdı cumhuriyet başsavcılıklarına “Milletvekilleriyle ilgili olarak bütün soruşturmaları kapatın ve gönderin.” diye. Ve herkesle ilgili gönderildi, Selahattin Demirtaş’la ilgili gönderildi ve dosya kalmadı, soruşturma dosyası kalmadı. Ne zamana kadar? 2019’un 20 Eylülüne kadar. 20 Eylülde, Avrupa İnsan Hakları Mahkemesinin duruşmasından hemen sonra Demirtaş’ın tahliye olma ihtimali çıkınca buradan bir soruşturma başlatıldı ve -bakın, evrak burada- milletvekili olmayan MYK üyelerinin soruşturmasına eklendi Selahattin Demirtaş ve Figen Yüksekdağ. Hâlbuki daha önce soruşturmaları var. Çünkü Demirtaş’la ve Figen Yüksekdağ’la ilgili olarak açılabilecek başka bir soruşturma yok.

(Mikrofon otomatik cihaz tarafından kapatıldı)

BAŞKAN – Tamamlayın sözlerinizi.

MUSTAFA SEZGİN TANRIKULU (Devamla) – Neden yok? Tutuklular, cezaevindeler; yeni bir soruşturmaya dâhil edilemezler ama Demirtaş’ın ve Yüksekdağ’ın tutuklu kalması lazım. Ayın 21’inde tutuklandıktan sonra, yani bu evraka dâhil edilip Ankara Cumhuriyet Başsavcılığının, yani bu Parlamentoya kayyum atanan başsavcının böyle bir sahte operasyonuyla, bakın sahte operasyonuyla dâhil edilmesinden sonra tutuklandı Edirne’de ve bir gün sonra TEKNOFEST’te Sayın Erdoğan ne söyledi biliyor musunuz? “Bırakamazdık.” dedi. Kararın nerede alındığı belli. Şimdi anlıyoruz ki tam bir yıl sonra 82 kişi daha dâhil edildi bu soruşturmaya.

Bakın, bu soruşturma mükerrerdir değerli arkadaşlar, hukuka aykırıdır. Bugün yargı, sarayın emrine girmiş olabilir ama bakın, söylüyorum yarın, öbür gün gelir bu hukuksuzluklar sizi de vurur. Çok açık bir biçimde sahte evrak düzenlenerek soruşturmaya dâhil edilmiştir. Nedenini söyledim çünkü eklenebilecek başka bir soruşturma yok. Bütün davaları açılmış, cezaevinde yeni bir soruşturma açılamıyor. Bu nedenle, bu kez anayasal düzeni değiştirmekten soruşturma başlatıldı ve tutuklandı. Ya, Kars Belediye Başkanının Anayasa Mahkemesi kararı var.

(Mikrofon otomatik cihaz tarafından kapatıldı)

MUSTAFA SEZGİN TANRIKULU (Devamla) – Anayasa Mahkemesi kararı var bu olaya ilişkin olarak.

Anayasa Mahkemesini tanımayan, Anayasa’yı tanımayan bir irade var, bakın yanı başımızda, yargıda.

Hepsini takip eden bir avukat olarak söylüyorum ve sizleri bir kez daha uyarıyorum.

BAŞKAN – Teşekkür ediyoruz Sayın Tanrıkulu.

MUSTAFA SEZGİN TANRIKULU (Devamla) – Yanlış yapıyorsunuz. Bu yargı yarın öbür gün gelir sizin bu hukuksuzluklarınızdan dolayı sizden hesap sorar.

Teşekkür ediyorum. (CHP ve HDP sıralarından alkışlar)

BAŞKAN – Adalet ve Kalkınma Partisi Grubu adına Sayın Yılmaz Tunç.

Buyurun.(AK PARTİ sıralarından alkışlar)

AK PARTİ GRUBU ADINA YILMAZ TUNÇ (Bartın) – Sayın Başkan, değerli milletvekilleri; HDP grup önerisi hakkında AK PARTİ Grubu adına söz aldım. Bu vesileyle Genel Kurulu saygılarımla selamlıyorum, yeni yasama yılımızın da hayırlı olmasını diliyorum.

Değerli milletvekilleri, 6-8 Ekim Kobani olaylarının yakın tarihimize kara bir leke olarak geçen 15 Temmuz darbe girişimine giden yolda kilometre taşlarından biri olduğu tartışmasızdır. 15 Temmuz 2016’ya kadar ülkemizde yaşanan olayları hatırlayacak olursak oluşturulmak istenen kaos ortamının hangi amaca yönelik olduğunu anlamış oluruz.

Değerli milletvekilleri; DEAŞ teröristlerinin Ayn el Arab’a diğer adıyla Kobani’ye saldırması sonrası PYD terör örgütünün Ayn el Arab’ı korumak bahanesi ve kendini meşrulaştırma amacıyla Türkiye’den destek talebinde bulunması, bunun karşılanmaması sonucunda da PKK, KCK terör örgütünün elebaşları ve üyeleriyle HDP’nin MYK üyeleri sosyal medya ve bazı basın-yayın organları üzerinden toplumu ajite ederek insanları sokaklara eylem yapmaya çağırmışlardır. HDP sosyal medya hesaplarından 6 Ekim 2014 tarihinde “Şu Anda Toplantı Hâlinde Olan HDP MYK’den Halklarımıza Acil Çağrı” başlıklı mesaj paylaşılmış, bu mesajda halk sokağa çağrılmış ve ardından “tweet” zinciri devam etmiş ve mesajlarda süresiz direniş çağrısı yapılmıştır. Bu çağrılar sonrasında 35 il, 96 ilçe ve 131 yerleşim yerinde barikatlar kurulup yollar kesilmiş, uzun namlulu silah, molotof, taş ve sopalarla kamu binalarına ve araçlarına, ikametlere, iş yerlerine ve sivil insanlara saldırılar yapılmıştır. Neticede 197 okul binası yakılmış, 269 kamu binası tahrip edilmiş, 1.731 ev ve iş yeri yağmalanmış, 1.230 araç hasar görmüş fakat en önemlisi ve en acıklısı, bu olaylarda kurban eti dağıtan Yasin Börü ve arkadaşlarıyla birlikte 40’tan fazla vatandaşımız hayatını kaybetmiş, güvenlik güçlerimiz şehit olmuş, 326 polis ve askerimiz, 435 vatandaşımız yaralanmıştır. Bu olayların başlaması ve büyümesinde bu çağrıların etkili olmadığını söylemek mümkün müdür değerli milletvekilleri?

Demokrasilerde toplantı ve gösteri yürüyüşü en doğal haktır. Yakıp yıkmak, ev ve iş yerlerini yağmalamak, barikat kurmak, insanları yaralamak ve öldürmek hiçbir demokratik ülkede, hukuk devletinde bir hak olarak tanımlanamaz. Yapılan şey, şiddet çağrısıdır; bu, tartışmasızdır, açıkça belgeler ortadadır. Hiçbir ulusal ya da uluslararası belgede düşünce ve ifade özgürlüğü, toplantı ve gösteri yürüyüşü özgürlüğü olarak tanımlanamaz şiddet çağrısı, hiçbir belgede.

(Mikrofon otomatik cihaz tarafından kapatıldı)

YILMAZ TUNÇ (Devamla) - Bitiriyorum Sayın Başkan.

BAŞKAN – Tamamlayın sözlerinizi.

YILMAZ TUNÇ (Devamla) – Anayasa’mızın 26’ncı maddesi açıktır, Avrupa İnsan Hakları Sözleşmesi’nin 10 ve 11’inci maddeleri şiddet çağrısının düşünce ve ifade özgürlüğü kapsamında olamayacağını hüküm altına almıştır ve bu anlamda sayısız Avrupa İnsan Hakları Mahkemesi kararları vardır. Birleşmiş Milletler Medeni ve Siyasi Haklar Sözleşmesi’nin 19’uncu maddesi şiddet çağrısını meşru görmez. Şiddet çağrısında bulunanların çağrısına uyarak suç işlendiği takdirde o suçun azmettiricisi olarak Türk Ceza Kanunu’muza göre ve uluslararası hukuka göre de suç işlemiş olursunuz. Dolayısıyla bu çağrı sonrası bu olaylar meydana gelmiş, netice hasıl olmuş ve yargı olaya el koymuş, birtakım soruşturmalar açmış ve zaman aşımı süresi içerisinde de bu çağrılarda imzası olan, MYK kararlarında imzası olan ya da bu MYK kararının kendi resmî Twitter hesaplarından duyurusunda katkısı olanlarla ilgili olarak da zaman aşımı süresi içerisinde bir soruşturma devam etmektedir. O nedenle, yargının yaptığı bir işlem söz konusudur. Yargının yaptığı soruşturma ve kovuşturmaları beklemek de yasama olarak bizim görevimizdir.

Bu duygu ve düşüncelerle Genel Kurulu saygılarımla selamlıyorum. (AK PARTİ sıralarından alkışlar)

BAŞKAN –Teşekkür ediyorum Sayın Tunç.

Halkların Demokratik Partisi grup önerisini oylarınıza sunuyorum: Kabul edenler… Kabul etmeyenler… Kabul edilmemiştir.

MERAL DANIŞ BEŞTAŞ (Siirt) – Sataşma var Sayın Başkan.

HÜDA KAYA (İstanbul) – Söz istiyor Başkanımız.

BAŞKAN – Arkadaşlar lütfen, Hüda Hanım lütfen.

MERAL DANIŞ BEŞTAŞ (Siirt) – Sataşmadan dolayı söz istiyorum.

BAŞKAN - Buyurun Sayın Beştaş, sataşmadan dolayı iki dakika.

VIII.- SATAŞMALARA İLİŞKİN KONUŞMALAR

1.- Siirt Milletvekili Meral Danış Beştaş’ın, Bartın Milletvekili Yılmaz Tunç’un HDP grup önerisi üzerinde AK PARTİ Grubu adına yaptığı konuşması sırasında Halkların Demokratik Partisine sataşması nedeniyle konuşması

MERAL DANIŞ BEŞTAŞ (Siirt) – Evet, aynı sözleri tekrar dinledik, şiddet çağrısı. Ortada bir şiddet çağrısı yok, ortada bir “tweet” var, o “tweet”de demokratik protesto hakkının kullanımı var. Biz size “Hodri meydan.” dedik, “Gelin araştıralım.” dedik, “Bu şiddet neden oldu?” dedik, “Bu insanların faillerini neden tutuklamadınız?” dedik. Bu arada, bu vesileyle Yasin Börü başta olmak üzere olaylarda 11’i çocuk olan 43 kişinin, hepsinin acısı bizim için aynıdır, hepsinin ailesine başsağlığı diliyoruz ve ilk günden beri acılarının acılarımız olduğunu söylüyoruz. Size diyoruz ki 25 Eylülde -ilk eylem 15’i ama sonrasında devam ediyor- niye o zaman demokratik protesto çağrısı yok? Çünkü Hükûmetle görüşüyoruz çünkü çözüm süreci devam ediyor, çünkü -Başbakan, İçişleri Bakanı- beş ay sonra Dolmabahçe Mutabakatı imzalanıyor, çünkü Kobani’de bir katliamın önüne geçilmesi için partimiz iktidarla bire bir görüşüyor iki gün, kırk sekiz saat, bizim heyetimiz İçişleri Bakanlığında görev yapıyor. Gelin bunları açığa çıkaralım diyoruz. Burada “Yargımız karar verecek.” diyor ama Sayın Yılmaz’a -bir hukukçu olarak hukukçuluğuna güveniyorum- şunu sormak istiyorum: Bir suçtan, beş yıl sonra aynı fiilden 2’nci soruşturma olur mu? Birine “Sen hırsızsın”, sonra “Yok, sen gasp ettin.” diyemezsin. Ortada o zaman hiç kimsenin hukuk güvenliği yoktur, hiç kimsenin. Biri cezasını çeker, aradan beş yıl geçer tekrar aynı fiilden “Ya yetmedi o ceza sana, ben 2’nci kez aynı suçtan sana ceza istiyorum.” denir. Eğer bugün yargı bağımsızlığı ve tarafsızlığı olsaydı suç işlemeye tahrikten soruşturma yapan savcı 2’nci kez 37 cinayet soruşturması açıyor, cinayet işleyenleri koruyor, gasbedenleri koruyor, yağmacıları koruyor ama bir “tweet” atan siyasetçileri bunlardan sorumlu tutuyor, üstelik sorumlu olanlar, Anayasa’ya göre kendileri.

BAŞKAN – Teşekkür ederim Sayın Beştaş.

MEHMET MUŞ (İstanbul) - Sayın Başkanım…

BAŞKAN – Buyurun Sayın Muş.

HÜDA KAYA (İstanbul) – Kontrol edilemeyen güçleri söylesinler.

MEHMET MUŞ (İstanbul) – Sayın Başkan, bir söz talebimiz var uygun görürseniz.

BAŞKAN – Buyurun, yerinizden bir dakika.

IV.- AÇIKLAMALAR (Devam)

21.- İstanbul Milletvekili Mehmet Muş’un, Siirt Milletvekili Meral Danış Beştaş’ın sataşma nedeniyle yaptığı konuşmasındaki bazı ifadelerine ilişkin açıklaması

MEHMET MUŞ (İstanbul) – Sayın Başkan, değerli milletvekilleri; ben de Genel Kurulu saygıyla selamlıyorum.

Bu 6-7 Ekim olayları Türkiye’nin 35 ilinde, 96 ilçesinde ve 131 yerleşim biriminde yapıldı; bunun arkasında bir organizasyon var, bunun arkasında bir destek var. Bunun içerisinde PKK da var, o gün HDP, toplantı yapıp milleti, bu işi körüklercesine, ateşin üstüne benzinle gitmeyi tercih etmiş ve olayları daha da tırmandırmıştır.

Şimdi, efendim “Şu fıkradan şöyle oldu, bu fıkradan böyle oldu üzerinden üç sene geçti, beş sene geçti. Biz bir ‘tweet’ attık başka bir şey yapmadık.” demek, işin içinden…

HÜDA KAYA (İstanbul) – Tamam araştıralım, komisyon kuralım.

MEHMET MUŞ (İstanbul) – Yargı araştırıyor, gidersiniz mahkemeye ellerinizdeki her şeyi söylersiniz.

HÜDA KAYA (İstanbul) – Mahkeme mi kaldı?

MEHMET MUŞ (İstanbul) – Biz adli makam değiliz, mahkeme değiliz.

HÜDA KAYA (İstanbul) – Mahkeme mi kaldı? Hepsi sarayın kulları oldu.

MEHMET MUŞ (İstanbul) – Bakın, şu görüntüleri biz yok sayacağız öyle mi? Şu görüntülerin hesabı sorulmasın istiyor arkadaş.

(Mikrofon otomatik cihaz tarafından kapatıldı)

BAŞKAN – Sözlerinizi tamamlayınız Sayın Muş.

Buyurun.

MEHMET MUŞ (İstanbul) – Tamamlıyorum Sayın Başkan.

HÜDA KAYA (İstanbul) – Hukuk mu kaldı, adalet mi kaldı bu ülkede?

MEHMET MUŞ (İstanbul) – Görüyor musunuz; şu protesto hakkı mı? Böyle bir protesto hakkı olur mu? Bu olayların içerisinde, merkezinde HDP vardır, şimdi inkâr etmesin bu işi.

Bakın, Siirt Halk Kütüphanesi. Niye yaktınız bunu? Kitaba düşmanlığınızı biliyoruz.

Bakın Van; insanların araçları…

HÜDA KAYA (İstanbul) – 15 Temmuzda sizler de çağırdınız.

MERAL DANIŞ BEŞTAŞ (Siirt) – Siz niye araştırma önergesi veremiyorsunuz o zaman?

MEHMET MUŞ (İstanbul) – Bakın, yüzünü kapatmış; elinde Molotof. Bu, protesto hakkı oluyor, demokratik bir hak olarak lanse ediliyor.

Bakın, İstanbul’da bir belediye otobüsü; bu bir hak olarak görülüyor.

HÜDA KAYA (İstanbul) - Tamam araştıralım, araştıralım. Biz biliyoruz onları.

MAHMUT TOĞRUL (Gaziantep) - Siz yaptırdınız siz, müsaade ettiniz.

HÜDA KAYA (İstanbul) - Kontrol edilemeyen güçler kim?

MEHMET MUŞ (İstanbul) –Aynı şekilde bakın, Batman’da bir PTT kamu binası.

Sayın milletvekilleri…

KEMAL PEKÖZ (Adana) – Siz IŞİD’e komşu olmak istediniz, komşu!

MEHMET MUŞ (İstanbul) – IŞİD’in Allah belasını versin, ona destek verenlerin de.

Bakın, Esenyurt’ta Atatürk büstünü ateşe veriyor, aynı şekilde Van Başkale’de Atatürk büstünü ateşe veriyor.

(Mikrofon otomatik cihaz tarafından kapatıldı)

BAŞKAN - Sayın Muş, son kez açıyorum; lütfen tamamlayın.

MEHMET MUŞ (İstanbul) – Konuşmaları dinledim dikkatlice. Efendim “Üzerinden üç sene, beş sene geçti; bize hesap sormayın. Şöyle oldu böyle oldu.” Geçin arkadaşlar.

HÜDA KAYA (İstanbul) – IŞİD’in intikamını alıyorsunuz.

MEHMET MUŞ (İstanbul) – Bunların içerisinde kim varsa bunun hesabını verecek. Kusura bakmayın; demokratik hak ayrı bir şeydir, sağı solu yakıp yıkmak, bir devletin asayişini, kamu düzenini, başkasının malını, canını yok saymak başka bir şeydir.

Şimdi, burada yargı süreci bunu araştıracak. Biz mahkeme değiliz ki bunu araştıralım. Araştıran yer neresi? Mahkeme araştırıyor; savcılığa elinizde ne var ne yok götürür sunarsınız. Bu işin başında, organizasyon kısmında siz de varsınız. Şimdi kimse kendini bu işin içinden sıyırmaya kalkmasın. (HDP sıralarından gürültüler)

BAŞKAN – Teşekkür ederim.

Arkadaşlar, sayın milletvekilleri, bakın, grup başkan vekilleri konuşuyor; rica ediyorum, yerinizden bağırmayın.

Buyurun Sayın Beştaş.

22.- Siirt Milletvekili Meral Danış Beştaş’ın, İstanbul Milletvekili Mehmet Muş’un yaptığı açıklamasındaki bazı ifadelerine ilişkin açıklaması

MERAL DANIŞ BEŞTAŞ (Siirt) – Sayın Başkan, Grup Başkan Vekilinin söylediklerini kabul etmediğimizi, yenilir yutulur bulmadığımızı ifade edelim.

BAŞKAN – Kayıtlara geçti.

MERAL DANIŞ BEŞTAŞ (Siirt) - Bir organizasyon varsa bu, iktidarın IŞİD’le birlikte yaptığı bir organizasyondur. (HDP sıralarından alkışlar) Çünkü bugün, intikamı alınan mesele, Kobani’yi IŞİD’in ele geçirmemesidir.

MEHMET MUŞ (İstanbul) – PKK geçirince oluyor, PKK geçirince hoşunuza mı gidiyor?

MERAL DANIŞ BEŞTAŞ (Siirt) – Neden? Çünkü bizim bu organizasyonlarda hiçbir şekilde rolümüz olamaz, çünkü o dedikleri görüntülerin yaratıcıları bizzat kolluk, paramiliter güçler, IŞİD’çiler ve kendilerinin maşa olarak kullandığı güçlerdir. O görüntülerin kontrolünü sağlamayanlar, sağlayamayan demiyorum bizzat tahrik edenleri biz biliyoruz. O gün linç edildi, Antep’te bir kadın ve eşi linç edildi, çocuklar öldürüldü. Diyarbakır’da sokağa çıkma yasağı vardı, polis kimlik kontrolü bile yapmıyordu, bunu organize ediyordu.

(Mikrofon otomatik cihaz tarafından kapatıldı)

BAŞKAN – Tamamlayın sözlerinizi.

MERAL DANIŞ BEŞTAŞ (Siirt) – İşte, araştırma önergemizin konusu tam da budur. Bu şiddet eylemlerine, bu görüntülere, bu ölümlere, bu can kayıplarına, mal kayıplarına kimler sebebiyet vermiştir gelin birlikte araştıralım. Kendinize güveniyorsanız, bir korkunuz yoksa araştırma önergemizi niye reddediyorsunuz? Gelin, her konuda istediğiniz araştırmayı yapalım, eğer halk iradesinin temsil edildiği bu Meclis araştırmayı reddedecekse ve yargı avuçlarındaysa… Yargının söylediklerini önce, kendileri söylüyor sonra yargı söylüyor. Damat savcı, daha balayına gitmeden bu soruşturmayı neden başlattı? Neden soluğu Beştepe’de aldı? Neden Pınarhisar’dan bugüne kadar gelen bir ilişki var? Bütün Türkiye bunların cevabını merak ediyor. (HDP sıralarından alkışlar)

BAŞKAN – Teşekkür ederiz.

Evet, Sayın Altay.

YILMAZ TUNÇ (Bartın) – Sayın Başkanım, sataşma var.

BAŞKAN – Sataşma yok.

YILMAZ TUNÇ (Bartın) – Kürsüden sataşma vardı.

BAŞKAN – Ne diye sataştı?

MERAL DANIŞ BEŞTAŞ (Siirt) – Sataşmadım, soru sordum.

KEMAL PEKÖZ (Adana) – “Hukukçuluğuna güveniyorum.” dedi; o mu sataşmaydı? Hukukçuluğunuza güvenmesi sataşma mı oldu?

YILMAZ TUNÇ (Bartın) – “Ben bir hukukçu olarak şunu soruyorum.” diyerek…

BAŞKAN – “Bir hukukçu olarak şunu soruyorum.” dedi de nedir içerik, sataştığı konu nedir?

YILMAZ TUNÇ (Bartın) – Sayın Başkanım “Aynı suçtan dolayı 2’nci kez soruşturma olur mu?” diye sordu.

BAŞKAN – Soru sormuş, bu sataşma değil.

Sayın Altay, buyurun.

ENGİN ALTAY (İstanbul) – Sayın Başkan, tutanaklara geçsin diye söyleyeceğim.

Ben bu tartışmadan şunu anladım: Sayın Beştaş kürsüde 6-8 Ekim olaylarının araştırılmasını istiyor; bu, daha önce de istenmişti, Meclis reddetmişti. Aradan altı yıl geçmiş, altı yıl sonra genç bir savcı bu defteri açıyor. Altı yıl sonra -ki o olaylardan sonra malum Dolmabahçe fotoğrafları var hepimizin hafızasında- bu defter açılıyor, Sayın Beştaş da doğal olarak bunu kendi penceresinden eleştiriyor. Ben Sayın Mehmet Muş’un yargının bir işlemine karşı, yargı organının bir işlemine karşı bu kadar yüksek refleksle bu işlemi savunmak için kendini helak etmesini anlamadım.

(Mikrofon otomatik cihaz tarafından kapatıldı)

BAŞKAN – Tamamlayın sözlerinizi.

ENGİN ALTAY (İstanbul) – Açıkçası Sayın Mehmet Muş’un bu refleksini ben şöyle anlıyorum. (AK PARTİ sıralarından gürültüler)

Efendim, ben ortaya konuşuyorum; isteyen istediğini alır.

BAŞKAN – Sayın Köse… Lütfen arkadaşlar, maskenin arkasından da tanıyorum yani.

ENGİN ALTAY (İstanbul) – Ben açık söylüyorum, düşüncem böyle. Altı yıl sonra saraya el öpmeye giden Sayın Savcının, bu soruşturmayı başlatmış olmasına yönelik eleştiriye Mehmet Muş’un bu yüksek refleksinden benim anladığım şudur: Bu soruşturma ya Mehmet Muş’un talimatıyla, ya sarayın talimatıyla açılmış bir soruşturmadır. (CHP sıralarından alkışlar) Başkası olamaz, başkasını düşünemem.

BAŞKAN – Evet.

ENGİN ALTAY (İstanbul) – Ayrıca, o Savcı Bey’e buradan seslenmek istiyorum: Madem 6-8 Ekimden başlıyorsun, devam et kardeşim; Dolmabahçe’ye de git, Abdullah Öcalan’a gidip mektup alıp götürüp kamuoyuna açıklayana da git, Osman Öcalan’ı TRT’ye çıkarana da git, Habur’a da git, Oslo’ya da git, İmralı’ya da git, Kandil’e de git kardeşim…

(Mikrofon otomatik cihaz tarafından kapatıldı)

BAŞKAN – Evet, teşekkür ediyorum.

ENGİN ALTAY (İstanbul) – Sayın Başkanım, bitirmedim.

BAŞKAN – Tamamlayın ama Sayın Altay.

ENGİN ALTAY (İstanbul) – Tamamlayayım ama Sayın Muş’a gösterdiğiniz toleransı bana da gösterin; zaten zor nefes alıyorum.

BAŞKAN – Mikrofonu açalım arkadaşlar, zor nefes alıyor Sayın Altay.

ENGİN ALTAY (İstanbul) – Yani şunu söylemek istiyorum: Bakın, 27’nci Dönem Dördüncü Yasama Yılına bugün başlıyoruz ve söyledim ki siyasette elbette münakaşa olacak ama müzakere de olacak. Buradan saraya da sesleniyorum: Tabanını, etrafını konsolide etmek için Türkiye’yi germene gerek yok; yürütmenin işi terörle mücadele etmektir. Siyasi partilerle, aklanmış hatta Anayasa Mahkemesince, diğer mahkemelerce devletin tazminat ödemeye mahkum ettiği belediye reislerini cezaevine koyup etrafındaki kümelenmeyi dağıtmamak için toplumu germek -gene söylüyorum- bu ülkeye yapılabilecek en büyük kötülüktür. Yürütmenin elini tutan yok, PKK’yle de IŞİD’le de hepsiyle amansız mücadele etsin ama yürütme şunu da yapmasın…

BAŞKAN – Sayın Altay, tamamlayalım lütfen.

ENGİN ALTAY (İstanbul) – Bitiriyorum Sayın Başkanım.

Yürütme şunu da yapmasın: El Kaide’yle terör…

(Mikrofon otomatik cihaz tarafından kapatıldı)

ENGİN ALTAY (İstanbul) – Bunu konuşmam lazım Sayın Başkan, son cümle. Başkanım, son cümle.

BAŞKAN – Sayın Grup Başkan Vekilleri, bakın, yerinizden 60’a göre söz isteyip sonra bunu da hep beraber suistimal ediyoruz, yapmayın.

Son kez açıyorum Sayın Altay, buyurun.

ENGİN ALTAY (İstanbul) – Tamam efendim, sürenin hepsini kullanmayacağım.

Yürütme şunu da yapmasın: “El Kaide ile terör aynı şey değildir.” diyen meczupları büyükelçi olarak atamasın.

Teşekkür ederim. (CHP sıralarından alkışlar)

BAŞKAN – Sayın Muş, size sataşma var.

Buyurun, kürsüden iki dakika söz vereceğim.

ERKAN AKÇAY (Manisa) – Sayın Başkan…

BAŞKAN – Sayın Akçay, size de söz vereceğim.

Efendim, söz istediler, yerlerinden vermektense Sayın Grup Başkan Vekillerine kürsüden söz vermek zaman tasarrufu açısından daha iyi.

Buyurun Sayın Muş. (AK PARTİ sıralarından alkışlar)

VIII.- SATAŞMALARA İLİŞKİN KONUŞMALAR (Devam)

2.- İstanbul Milletvekili Mehmet Muş’un, İstanbul Milletvekili Engin Altay’ın yerinden sarf ettiği bazı ifadelerinde şahsına sataşması nedeniyle konuşması

MEHMET MUŞ (İstanbul) – Sayın Başkan, değerli milletvekilleri; bu meseleyle alakalı tabii, Sayın Altay birkaç sefer ismimi zikrederek benim burada yaptığım açıklamaları…

ENGİN ALTAY (İstanbul) – Evet, Adalet Bakanı bu kadar savunmaz ya!

MEHMET MUŞ (Devamla) – …niyet okumak suretiyle savcılara talimat verdiğimi ima etmiştir, böyle bir imada bulunmuştur.

ENGİN ALTAY (İstanbul) – Evet, sen vermişsin zannettim.

MEHMET MUŞ (Devamla) – Ben böyle bir…

ENGİN ALTAY (İstanbul) – “Zannettim” dedim, “verdi” demedim. “Konuşması, sanki savcılara bu talimatı Mehmet Muş vermiş gibiydi.” dedim.

BAŞKAN – Ben sanki direkt “verdi” dediniz gibi… Tutanakları isteteceğim.

MEHMET MUŞ (Devamla) – Sayın Başkan, Engin Altay’ı rahatlatalım. Biz savcılara ve hâkimlere herhangi bir talimat vermedik, rahatlasın. (HDP sıralarından gürültüler)

ENGİN ALTAY (İstanbul) – E güzel.

MEHMET MUŞ (Devamla) – Ama ben de Sayın Altay’ın bu konuşmasından, bize bu kadar hırçın yaklaşımından -kendisi nazik bir insandır aslında- yani bu olaylarla alakalı Sayın Altay’ın tavrını anlayabilmiş değilim. Nedir sizin bu 6-8 Ekim olaylarıyla alakalı tavrınız? Ya, bunu destekliyor musunuz, yanında mısınız? Neresindesiniz? Onu bir açıklayın, ben onu anlayamadım. (AK PARTİ sıralarından alkışlar) Yani bana bu kadar yükleneceğinize HDP’ye iki kelam etseydiniz meramınızı millet daha iyi anlardı, Sinop’taki, İstanbul’daki vatandaşlarımız bizi daha iyi anlardı.

Şimdi, Sayın Başkan, bakın, burada bir demokratik protesto çağrısı yok, bir isyan çağrısı var. Demokratik tepkinizi ortaya koyabilirsiniz, buna kimsenin itirazı yok. Şimdi demokratik protestonun arkasına saklanalım, öyle bir şey yok, isyan çağrısı yapmışsınız siz. O zaman bunu yapıyorken düşünecektiniz. Genel Başkanınız kameraların karşısında bu işler bu noktalara geldiği zaman boncuk boncuk terliyordu. Siz bu çağrıları yapıyorken bu işleri hesaba katacaktınız. “Biz bu çağrıyı yapıyoruz; bu işin sonu nereye gider, nerede kalır, ne olur? Biz ülkemize kötülük mü yapıyoruz, iyilik mi yapıyoruz?” diye düşünecektiniz. Sizin ülkeniz Kobani kadar umurunuzda olmayabilir ama bizim ülkemiz bizim canımız, ölürüz bu ülke için. (AK PARTİ sıralarından alkışlar)

Burada, bakın efendim, IŞİD terör örgütü Kobani’ye yerleşecek…

(Mikrofon otomatik cihaz tarafından kapatıldı)

MEHMET MUŞ (Devamla) - Sayın Başkan toparlıyorum, Sayın Altay süremden aldı. Sayın Altay müdahale ettiği için konuşamadım o kısmını.

BAŞKAN – Sayın Muş, sataşmadan ilave söz veremiyorum.

Buyurun, kayıtlara geçiyor.

MEHMET MUŞ (Devamla) – Şimdi, efendim, Kobani’ye -Ayn el Arap eski ismi- İŞİD’liler yerleşecekmiş de, onlar onun için eylem yapmışlar da…

İŞİD de terör örgütü, onun da Allah belasını versin, PKK da terör örgütü, onun da Allah belasını versin. (AK PARTİ sıralarından alkışlar)

KEMAL PEKÖZ (Adana) – Komşunuza yaptığınız zindan zulmü yüzünden…

MEHMET MUŞ (Devamla) – “IŞİD terör örgütü ama PKK öyle değil; çünkü o bize yakın, o, bizi destekliyor.” Ya, böyle bir anlayış olmaz. Terör neyse, kim destekliyorsa, kim işin içindeyse Allah bin belasını versin. Mücadelemiz de sonuna kadar bununla da olacaktır. (AK PARTİ sıralarından alkışlar)

OYA ERSOY (İstanbul)- FETÖ de terör örgütü, FETÖ de.

MERAL DANIŞ BEŞTAŞ (Siirt) – Sayın Başkan…

BAŞKAN – Sayın Beştaş, acele etmeyin lütfen.

ENGİN ALTAY (İstanbul) – Sayın Başkan, hatip benim 6-8 Ekim…

BAŞKAN - Sayın Altay, sizi 6-8 Ekim olaylarının tarafı olmakla itham etti.

ENGİN ALTAY (İstanbul) – Evet.

BAŞKAN – Buyurun sataşmadan.

MERAL DANIŞ BEŞTAŞ (Siirt) – Sayın Başkan, bize de…

MEHMET MUŞ (İstanbul) – Sayın Başkan, Sayın Altay’ın tavrını anlayamadım.

BAŞKAN – Efendim “6-8 Ekim olaylarının tarafı mısınız?” diye sordunuz.

Buyurun Sayın Altay.

MEHMET MUŞ (İstanbul) – O da bana “Savcı mısın?” dedi canım.

BAŞKAN – Buyurun.

3.- İstanbul Milletvekili Engin Altay’ın, İstanbul Milletvekili Mehmet Muş’un sataşma nedeniyle yaptığı konuşması sırasında şahsına sataşması nedeniyle konuşması

ENGİN ALTAY (İstanbul) – Ben tarafı değilim ama sizin partiniz o çağrıyı yapanlarla Dolmabahçe’de günlerce ne konuştu önce, onun bir hesabını verin. Neyin pazarlığını yaptınız, onun bir hesabını verin. (CHP sıralarından alkışlar)

MEHMET MUŞ (İstanbul) – Şimdi ortaklık yapıyorsunuz…

ENGİN ALTAY (Devamla) - Benim hiddetim şu Sayın Mehmet Muş: “Covid var” diyoruz “Milleti erken gönderelim.” diyoruz “Herkes risk altında.” diyoruz… Bir siyasi partiye yönelik de bir yargı darbesi yapılmış; çıkmış burada meramını anlatıyor; derdi de… Diyor ki “Bu yargı yanlış bir iş yaptı.” Siz çıkıyorsunuz diyorsunuz ki “Hayır, yargı çok doğru bir iş yaptı.” altı sene sonra. Ben olsam o savcıyı işten atarım altı senedir neredeydin, sen, Türkiye’de değil miydin diye; bir.

İkincisi; tekrar söylüyorum, burada bir samimiyet testine kimsenin kimseyi de sokacak hâli yok. Böyle bir samimiyet testinde sınıfta kalacak birinci parti AK PARTİ’dir, birinci partidir. (CHP sıralarından alkışlar) Öyle yok; işinize geldi mi “Bombalar patlıyor, bir şeyler oluyor, şu oluyor, bu oluyor…” Terörü temelli ve sürekli olarak karşınızda tutacaksınız. Sizin partinizde -hâlâ partinizin eminim üyesi- bir il genel meclisi üyeniz “Allah kurşununu azaltmasın İŞİD.” diye “tweet” attı.

MEHMET MUŞ (İstanbul) – Yanlış yapmış.

ENGİN ALTAY (Devamla) – Bu adam AK PARTİ’li kardeşim.

İSMAİL TAMER (Kayseri) - O adam AK PARTİ’li olamaz.

ENGİN ALTAY (Devamla) - Ben şimdi bundan dolayı AK PARTİ’nin hiçbir sayın milletvekilini İŞİD’le ilişkilendirmem. Ama sizin de bizi ya da diğer partileri; demokrasiyi, insan haklarını, temel hak ve özgürlükleri, düşünceyi ifade özgürlüğünü savunuyoruz diye bir terör örgütüyle ilişkilendirmeniz ayıptır, gayriahlakidir; bunu söylüyorum. (CHP sıralarından alkışlar)

BAŞKAN - Sayın Akçay, buyurun.

IV.- AÇIKLAMALAR (Devam)

23.- Manisa Milletvekili Erkan Akçay’ın, 6 Ekim 2014 tarihinde HDP’nin yaptığı çağrıya ilişkin açıklaması

ERKAN AKÇAY (Manisa) – Teşekkür ederim Sayın Başkan.

Bu konuşulan ve tartışılan meselenin dikkat çekici bir boyutunu burada vurgulamak istiyorum. Şimdi, PKK terörist elebaşılarından Karayılan’ın 5 Ekim 2014’te bir açıklaması var, “tweet” diyoruz ya, bir “tweet” veya “tweet”çik. Şöyle diyor bu “tweet”te: “Gençleri, kadınları, yediden yetmişe herkesi -yani ‘yediden yetmişe’ demek ne demek, 7 yaşındaki çocuk da dâhil olmak üzere- Kobane’ye sahip çıkmaya onurunuzu, namusunuzu korumaya, metropolleri işgal etmeye çağırıyoruz.” Bu, bir ayaklanma ve işgal çağrısıdır.

Şimdi, PKK elebaşının bu açıklamasının hemen ardından, 6 Ekim 2014’te HDP Parti Meclisi ve MYK toplantısından sonra -Sayın Beştaş bir karar alınmadığını söyledi ama neticede bu toplantıdan sonra- bu PKK’nın yayınladığı metnin neredeyse aynısı, benzeri mahiyette bir çağrı yapmıştır HDP; o da Kobani’de yaşanan katliam girişimine karşı yediden yetmişe bütün halklarımızı sokağı alan tutmaya çağrı.

(Mikrofon otomatik cihaz tarafından kapatıldı)

BAŞKAN – Tamamlayın sözlerinizi.

ERKAN AKÇAY (Manisa) - Tamamlıyorum.

PKK terör örgütü “Metropolleri işgal etmeye.” demiş, HDP de “Sokakta alan tutmaya ve harekete geçmeye çağırıyoruz.” diyor. Hareket nedir? Yani bu izinli bir toplantı ve Anayasa’ya uygun bir gösteri yürüyüşü müdür? Bu tespiti yapıyorum ve sözlerime burada son veriyorum.

Teşekkür ediyorum.

BAŞKAN – Teşekkür ediyorum.

Sayın Beştaş…

MERAL DANIŞ BEŞTAŞ (Siirt) – Kürsüye mi geleyim, buradan mı konuşayım?

BAŞKAN – Sataşmadan dolayı değil herhalde değil mi?

MERAL DANIŞ BEŞTAŞ (Siirt) – Sataşma, isyan çağrısı yaptı.

BAŞKAN – Buyurun.

Ben maske konusunda da pes ettim artık.

ENGİN ALTAY (İstanbul) – Ben çıkarmadım Başkanım. Emir demiri keser.

BAŞKAN – Efendim, siz de üzerinize alınıyorsunuz her şeyi, Sayın Altay.

ENGİN ALTAY (İstanbul) – “Ben çıkarmadım.” dedim.

BAŞKAN – Teşekkür ediyorum.

Buyurun.

VIII.- SATAŞMALARA İLİŞKİN KONUŞMALAR (Devam)

4.- Siirt Milletvekili Meral Danış Beştaş’ın, Manisa Milletvekili Erkan Akçay’ın yaptığı açıklaması sırasında Halkların Demokratik Partisine sataşması nedeniyle konuşması

MERAL DANIŞ BEŞTAŞ (Siirt) – Daha bu konuyu çok konuşacağız. Bence konuşmakta bir zarar yok, herkes öğrensin gerçekleri. Erdoğan -AKP Genel Başkanı- 15 Temmuzda halkı sokağa çağırmıştı değil mi? 251 insan maalesef yaşamını yitirdi. Şimdi, sokağa çağırdı diye 251 kişinin katili diyemeyeceğiniz gibi başka meselelerde de bunu diyemezsiniz. (AK PARTİ sıralarından gürültüler)

BAŞKAN – Sayın vekiller, lütfen… Değerli milletvekilleri…

MERAL DANIŞ BEŞTAŞ (Devamla) – Ya, bir dinlemeyi öğrenin önce.

BAŞKAN – Sayın milletvekilleri, rica ediyorum… Lütfen…

Çok yoğun bir gündemimiz var bugün arkadaşlar.

MERAL DANIŞ BEŞTAŞ (Devamla) – Teşbihte hata olmaz ama dönemin BM Genel Sekreteri Ban Ki-moon Kobane için acil çağrı yaptı, notlara baktım. Türkiye’de hemen hemen bütün sivil toplum örgütleri ortak açıklamalar yaptılar Kobane’yle dayanışmak için. BM Suriye Özel Temsilcisi Staffan Mistura acil çağrı yaptı defalarca. 90 ülkede herkes IŞİD’e karşı bütün dünyada IŞİD halkıyla dayanışma gösterdi, Türkiye’de yapılan protestolara kan bulaştı. Niye? Görüntüler var, gelecek hafta getireceğiz; polis panzerinin nasıl insanları tahrik ettiğini göstereceğiz, Siirt’te 5 kişinin korucular tarafından taranıp öldürüldüğünü ve tekinin tutuklanmadığını göstereceğiz. Bu şiddet olaylarının altında bizim çağrımız yok, durduran biziz. İmralı’ya niye gidip not getirdiniz? Neden Efkan Ala gece yarısı Sırrı Süreyya Önder’e verdi, o, Sayın Demirtaş’a verdi ve okudu, çağrı yaptı? Bu görüşmeleri neden açıklamıyorsunuz? Şiddeti durdurmaya çalışan biziz, siz değil. Ayrıca, koridoru açsaydınız hiç kimse bu protestoları yapmayacaktı. Ayrıca, şunu da önemle belirtiyorum: Protestolarda öldürülenlerin 33’ü HDP’li, HDP il ve ilçeleri saldırıya uğradı. Fail sizsiniz yani. (HDP sıralarından alkışlar)

BAŞKAN – Teşekkür ediyorum Sayın Beştaş.

MEHMET MUŞ (İstanbul) – Sayın Başkan...

BAŞKAN – Buyurun.

MEHMET MUŞ (İstanbul) – Sayın Başkan, sataşma var, bir şeyi açıklayacağım.

BAŞKAN – Sayın Muş, 60’a göre yerinizden bir dakika söz vereceğim, sadece bir dakika.

Buyurun.

IV.- AÇIKLAMALAR (Devam)

24.- İstanbul Milletvekili Mehmet Muş’un, Siirt Milletvekili Meral Danış Beştaş’ın sataşma nedeniyle yaptığı konuşmasındaki bazı ifadelerine ilişkin açıklaması

MEHMET MUŞ (İstanbul) – Sayın Başkan, bazı şeyler söylendi Sayın Grup Başkan Vekili tarafından, işte “Şunu niye açıklamıyorsunuz?” “Bunu niye açıklamıyorsunuz?” diye. Bakın, samimi söylüyorum, ne biliyorsanız çıkın kürsüden açıklayın; ne biliyorsanız, ne biliyorsanız. (HDP sıralarından gürültüler)

MAHMUT TOĞRUL (Gaziantep) – Başkan açık söyledi.

MEHMET MUŞ (İstanbul) – İşte, efendim “Şu bakan onu aradı.” “Biz mektup götürdük.” “O, oraya gitti.” Ne biliyorsanız, bakın, ne biliyorsanız, elinizde ne varsa buyurun açıklayın kürsüden.

BAŞKAN – Teşekkür ediyorum.

MEHMET MUŞ (İstanbul) – Bir de şunu da özellikle ifade etmek isterim: 15 Temmuz ile bu Kobani olayları, şiddet olayları mukayese ediliyor, “Aynı şey.” diyor. Biri işgale uğramış bir vatanın kurtulmasına yönelik bir çağrı, öbürü işgale çanak tutan bir çağrı; ikisi nasıl aynı şey olabilir, böyle şey olur mu?

BAŞKAN – Teşekkür ediyorum.

Birleşime on dakika ara veriyorum.

Kapanma Saati: 17.06

İKİNCİ OTURUM

Açılma Saati:17.23

BAŞKAN: Başkan Vekili Süreyya Sadi BİLGİÇ

KÂTİP ÜYELER: Mustafa AÇIKGÖZ (Nevşehir), Enez KAPLAN (Tekirdağ)

---0---

BAŞKAN – Sayın milletvekilleri, Türkiye Büyük Millet Meclisinin 2’nci Birleşiminin İkinci Oturumunu açıyorum.

Cumhuriyet Halk Partisi Grubunun İç Tüzük’ün 19’uncu maddesine göre verilmiş bir önerisi vardır, okutup işleme alacağım ve oylarınıza sunacağım.

VI.- ÖNERİLER (Devam)

A) Siyasi Parti Grubu Önerileri (Devam)

3.- CHP Grubunun, Türkiye Büyük Millet Meclisi Gündemi’nin “Genel Görüşme ve Meclis Araştırması Yapılmasına Dair Öngörüşmeler” kısmında yer alan, Aile Hekimliği sisteminde görülen sorunların tespit edilerek gerekli önlemlerin belirlenmesine amacıyla verilmiş olan (10/1142) esas numaralı Meclis Araştırma Önergesi’nin ön görüşmelerinin, Genel Kurulun 6 Ekim 2020 Salı günkü birleşiminde yapılmasına ilişkin önerisi

6/10/2020

Türkiye Büyük Millet Meclisi Başkanlığına

Danışma Kurulu 6/10/2020 Salı günü (bugün) toplanamadığından, grubumuzun aşağıdaki önerisinin İç Tüzük’ün 19’uncu maddesi gereğince Genel Kurulun onayına sunulmasını saygılarımla arz ederim.

                                                                                                                                     Engin Altay

                                                                                                                                        İstanbul

                                                                                                                              Grup Başkan Vekili

Öneri:

Türkiye Büyük Millet Meclisi Gündemi’nin “Genel Görüşme ve Meclis Araştırması Yapılmasına Dair Öngörüşmeler” kısmında yer alan, aile hekimliği sisteminde görülen sorunların tespit edilerek gerekli önlemlerin belirlenmesi amacıyla verilmiş olan (10/1142) esas numaralı Meclis Araştırması Önergesi’nin görüşmesinin, Genel Kurulun 6/10/2020 Salı günlü (bugün) birleşiminde yapılması önerilmiştir.

BAŞKAN – Önerinin gerekçesini açıklamak üzere Cumhuriyet Halk Partisi Grubu adına Sayın Candan Yüceer, buyurun. (CHP sıralarından alkışlar)

CHP GRUBU ADINA CANDAN YÜCEER (Tekirdağ) – Sayın Başkan, değerli milletvekilleri; hekimler yaşamlarını insanlığın hizmetine adamaya ant içerek mezun olurlar. Geçtiğimiz yedi ayda da 100’den fazla sağlık çalışanı insanlara hizmet sunmak adına, sağlıklarını korumak adına, Covid belasından kurtarmak adına hayatlarını kaybettiler. 30 binden fazla sağlık çalışanımız Covid’e yakalandı ve maalesef kimisi türkü söylediği bir video kaydını, kimisi en son olarak çocuklarını meslektaşlarına emanet ettiği videoları paylaşarak hayata veda etti. Sadece hayatını kaybedenler değil elbette, yoğun mesai yapmaya zorlandı sağlık çalışanları. Bir hemşire hanım mesai sonrası gittiğinde çocuklarının yanmış bedeniyle karşılaştı. Bunlar yetmedi, üzerine şiddet gördüler, hakarete uğradılar, linç edilmeye çalışıldılar. Ama bunlar olurken, birileri televizyonlarda başarı hikâyesi anlatırken sağlık çalışanları bunları yaşadı ve sağlık sisteminin çökmemesi için, insanların ölmemesi için tükenmek pahasına, ölmek pahasına çalışmaya devam ettiler ama hep yalnız kaldılar. Var olan sorunların üzerine bir de pandemi yükü binince gerçekten tükendiler, “Tükeniyoruz.” dediler.

Ama 600 binin üzerinde sağlık çalışanı var bekleyen. KPSS’den geçmiş, diplomasını almış, bu sistemin hataları yüzünden, kusurları yüzünden atanamayan 600 bin sağlık çalışanı ve beraat eden binlerce KHK’li var bu çalışanlara hizmet vermeye, omuz vermeye, yüklerini hafifletmeye çalışan. Bunların atamaları niçin yapılmıyor? Kaynak mı yok? Elbette var ama siz o kaynağı onların hakkını vermek, onların yükünü hafifletmek yerine, yandaş müteahhitlere nefes vermek, onların vergi yükünü silmek, onlara garanti vermek için kullanıyorsunuz.

“Hakları ödenmez.” dediklerinizin gerçekten hakları ödenmedi. Sabah akşam hasta taşıyan şoföre 7 lira ödendi, o da çok görüldü, herhâlde 24 Eylülde yine bütün unvanlarda maalesef ödemeler düştü. Yapılması gereken, adil bir şekilde, hiçbir sağlık çalışanını ayırmadan ek ödemelerin yapılması ve bunun emekliliğe yansıması. Sağlık çalışanlarının yalnız olmaması, yalnız hissetmemesi, maddi manevi desteklenmesi ve en önemlisi de tabii ki Covid hastalığının bir meslek hastalığı olarak kabul edilmesi çok önemli.

Salgınla en ön cephede mücadele eden ama görünmeyen, sesleri duyulmayan, üvey evlat muamelesi gören, geçmişte olduğu gibi maalesef bu salgın sürecinde de bu şekilde devam eden aile hekimleri… Aile hekimliği sağlık reformu sisteminde aslında çok iddialı bir projeydi. “Sağlıkta koruyucu hekimliğin, koruyucu hizmetlerin gerçekten kalitesini, niteliğini artıracak.” deniliyordu ama geçtiğimiz dönemden bugüne maalesef sorunlar artarak devam etti. Sağlık sisteminin en önemli sacayağı olan aile hekimleri, hasta sayısının fazlalığı, her gün listeye eklenen yeni görevler, şiddet, maalesef çalışma güvencesizliği gibi birçok soruna göğüs germek zorundalar. Sağlık sistemindeki yanlış planlamaların yarattığı iş yükü ve sağlık maliyetindeki artış bugün aile hekimliği üzerinden giderilmeye çalışılıyor. Aile hekimliğinin iş yükünün ne kadar fazla olduğunu… Bakın şu listede sadece ana başlıklar altında. Bunlar, aile hekimlerinin salgın döneminden önceki görevleri. Ben herhâlde buradan saysam beş dakikayı zaten bitirmiş olurum. Bu görevlerin üzerine, salgınla beraber maalesef tedavi vermeyen poliklinikler, diş polikliniklerinden çıkan hastalar, filyasyon ekiplerine yardımcı olmak, karantinada rapor taleplerini karşılamak ve üzerine telefon yüküyle, bu görevlerle gerçekten artık altından kalkamayacakları bir iş yüküyle karşı karşıyalar. Bu iş yüküyle ve zorlanılan hizmetlerle beraber, birinci basamak sağlık hizmeti olan gerçek koruyucu hekimliği maalesef aile hekimleri bugün sunamıyorlar.

Peki, bu insanüstü çabalarına rağmen takdir mi görüyorlar, destek mi görüyorlar? Hayır, hâlâ üvey evlat muamelesi görüyorlar. Ek ödemeler ağustos ayından itibaren görülüyor. Sanki mart ayından ağustosa kadar Covid’le mücadele etmemiş aile hekimleri, sanki hiç çalışmamışlar. Hastalanma hakları bile yok aile hekimlerinin.

(Mikrofon otomatik cihaz tarafından kapatıldı)

CANDAN YÜCEER (Devamla) – Bitirebilir miyim?

BAŞKAN – Tamamlayın sözlerinizi.

CANDAN YÜCEER (Devamla) – Hastalandıkları, Covid’e yakalandıkları zaman maaşları kesildi maalesef. Şimdi yanlıştan dönüldü ama bir özür bile dilenmedi.

Koruyucu ekipman noktasında hizmet verdikleri yerlerde ciddi sıkıntılar yaşıyorlar. Benim verdiğim önerge salgın dönemi öncesindeydi. O gün bu komisyonu kurup, sadece kurmakla da yetinmeyip gerçekten sorunların çözümü noktasında bir irade gösterseydik bugün belki bu kayıpları yaşamamış olacaktık.

Bugün Covid-19 salgınıyla mücadelenin bilimsel yöntemlerle, şeffaf veri akışıyla, ilgili tüm kesimlerin katılımıyla, etkin ve koordineli bir anlayışla yönetilme zamanı geldi de geçiyor bile. Sizler suçu vatandaşa, yükü sağlık çalışanlarına yıkarak bu sorumluluklarınızı unutturamazsınız.

“Tükeniyoruz.” diyor sağlık çalışanları. Bu sese kulak vermek zorundayız ve bunun ilk adımı olarak da birinci basamak sağlık hizmetlerinin yeniden kamusal olarak düzenlenmesi ve aile hekimlerinin özlük haklarının sağlanması için bu araştırma önergemize desteğinizi bekliyorum.

Teşekkür ediyorum. (CHP sıralarından alkışlar)

BAŞKAN – İYİ PARTİ Grubu adına Sayın Hüseyin Örs, buyurun. (İYİ PARTİ sıralarından alkışlar)

İYİ PARTİ GRUBU ADINA HÜSEYİN ÖRS (Trabzon) – Sayın Başkan, çok değerli milletvekilleri; Cumhuriyet Halk Partisinin, aile hekimlerinin sorunlarına ilişkin vermiş olduğu önerge hakkında İYİ PARTİ Grubu adına söz aldım. Hepinizi en derin saygılarımla selamlıyorum.

Konuşmama başlarken, zor günlerden geçtiğimiz bugünlerde pandemiyle mücadele ederken hayatlarını yitiren doktorlarımıza, hemşirelerimize ve tüm sağlık çalışanlarımıza Cenab-ı Hakk’tan rahmet diliyorum, onları saygıyla anıyorum.

Değerli milletvekilleri, Dünya Sağlık Örgütü tarafından pandemi olarak kabul edilen Covid-19 salgınıyla mücadele kesintisiz olarak tüm dünyada devam etmektedir. Bizde de Bakanlığımız bir mücadele veriyor. Maalesef gelinen noktada birtakım endişelerimiz var, onları da buradan ifade etmek istiyorum. Çünkü her gün onlarca ölümün devam ettiği, şeffaflığın ve artan vakaların sayısının tartışıldığı bir dönemdeyiz ne yazık ki. Salgınla mücadelede çok önemli bir yere sahip olan hastayla temas noktasında birinci basamakta çalışan bir disiplini temsil eden aile hekimlerimiz var ve onlar da kesintisiz mücadele ediyorlar. Ama onların bazı sorunları var ve ciddi sorunları var. Bu sorunların çözümü için bir iradenin ivedilikle konuya el atması gerekiyor.

Değerli milletvekilleri, söyleye söyleye dilimizde tüy bitti ve sonunda nispeten çözülmüş olsa da sahada hâlen birinci basamakta özellikle aile sağlığı merkezinde çalışmakta olan ve hastayla ilk temas noktasını oluşturan sağlık personelinin kişisel koruyucu ekipman eksiği bazı illerimizde devam ediyor. Yeterli miktarda kişisel koruyucu ekipmanın ivedilikle dağıtımı yapılmalı ve eksikler tamamlanmalıdır. Ayrıca Türkiye Cumhuriyeti Sağlık Bakanlığı, 23 Mart 2020 tarihli ve 3522 sayılı ”esnek çalışma” konulu yazısının bazı sağlık tesislerinde uygulanmadığını tespit etmiştir. Tüm birinci basamakta, özellikle aile sağlığı merkezlerinde dönüşümlü çalışmaya geçilmesiyle hem salgının yayılımı en aza indirilecek hem de uzun saatler çalışması gerekli olabilecek sağlık personelinin bu çalışmalara fiziksel ve ruhsal olarak hazırlanması da sağlanacaktır diye düşünüyorum.

Sağlık Bakanlığı coronavirüs bilim kurulunda hâlen aile hekimi yoktur. Direkt hastalarla muhatap oluyorlar ama maalesef Bilim Kuruluna alınmamışlardır. Mevcut Kurula birinci basamak temsilcileri ve akademisyenlerin de alınması sağlanmalıdır. Ayrıca Covid-19 testi acilen ve periyodik olarak tüm sağlık personeline yapılmalıdır.

(Mikrofon otomatik cihaz tarafından kapatıldı)

BAŞKAN – Tamamlayınız sözlerinizi.

HÜSEYİN ÖRS (Devamla) – Bilim Kurulu çalışması olan Covid-19 Rehberi’nin güncellenen versiyonun da dâhil hiçbir versiyonunda birinci basamak sağlık kuruluşlarına ve buralarda çalışan sağlık personeline yönelik Covid-19’a uygun yaklaşım bölümleri yoktur, bu bölümlerin de bu Rehber’e ivedilikle eklenmesi gerekmektedir.

Değerli milletvekilleri İYİ PARTİ olarak sağlık çalışanlarının Covid-19’dan hayatlarını kaybetmesi hâlinde şehit sayılmaları için bir kanun teklifi vermiştik bu vesileyle bu teklifimizi de tekrar hatırlatmak isterim. Acilen gündeme alınmasını talep ediyor, desteğinizi de bekliyoruz.

Bu duygu ve düşüncelerle verilmiş olan araştırma önergesini desteklediğimizi beyan ediyor, Genel Kurulu saygıyla selamlıyorum. (İYİ PARTİ ve CHP sıralarından alkışlar)

BAŞKAN – Halkların Demokratik Partisi Grubu adına Sayın Sait Dede buyurun.

HDP GRUBU ADINA SAİT DEDE (Hakkâri) – Sayın Başkan, değerli milletvekilleri; önerge lehine konuşmama başlamadan önce, geçen hafta aralarında MYK üyelerimizin, milletvekillerimizin ve parti yöneticilerimizin de bulunduğu birçok siyasetçiye yönelik bir siyasi operasyon yapıldı, hiçbir hukuki dayanağı olmayan, tamamen partimiz başta olmak üzere muhalif ve toplumsal mücadeleyi yürüten tüm kesimleri sindirmeye, yok etmeye yönelik bu operasyonları kınadığımızı, yaratılmak istenen korku iklimine asla teslim olmayacağımızı, bu oyunu sahneleyenlere karşı meydan okuduğumuzu demokrasi ve barış için sonuna kadar mücadele edeceğimizi belirtmek isteriz. Bu oyunu sahneleyenler geriye dönük hafızalarını tazelemek isterlerse, tarihin çöplüğünün, daha önce defalarca sahneye konulmuş bu oyunun kaybedenleriyle dolu olduğunu göreceklerdir.

Değerli milletvekilleri, şimdi şahit olduğumuz ve deneyimlediğimiz üzere performansçı iktidar AKP 2012 yılından bu yana Türkiye’nin hemen bütün bakanlık ve kurumalarında radikal değişikliklere gitmiş. Değişimleri dönemin ruhunu yakalamak ve ona uygun hâle getirmek yerine özelleştirmeler ve performans politikalarıyla para ve emek sömürüsünü öncelemiştir. Özelleştirmeleri anlatmaya vaktimiz yok. Eğitim sisteminin kaç yüz defa değiştirilip bugünkü çürümüş hâline nasıl getirildiğini anlatmaya da burada vaktimiz yok. Mirasyedi AKP’nin o çok övündüğü sağlık sistemine ve milyon liralık cihazların ortadan kaybolduğunu belirten Sayıştay raporlarına, özel şirket şeklinde yönetilen hastanelere değinmeden aile hekimi sisteminin yarattığı haksızlıklar ve hekimlerin yaşadığı sorunları ifade etmeye çalışacağım.

Geçmişte aile hekimliği yapmış biri olarak, AKP iktidarının ülkeyi nasıl esnaf mantığı ve aklıyla yönettiğini birkaç örnekle ifade etmek istiyorum. Asıl görevi koruyucu hizmet sunmak ve ilk basamak sağlık ihtiyaçlarını karşılamak olan aile hekimleri, çalışacakları mekânları Bakanlık ve sağlık müdürlüğünün belirlediği şartlara uygun olarak kendileri tutmak zorundalar. Kaç liraya kiraladığınızın önemi yine size kalmış çünkü performansınızla kira, elektrik, doğal gaz, su, ilaç ve bilumum ihtiyaçları satın almak ve karşılamak yine sizin göreviniz. Görevi yalnızca kiraladığınız yerin uygun olup olmadığına karar vermek, satın aldığınız tıbbi malzemelerin kontrolünü ve uygunluğunu denetleyen ve ek olarak performansınızı ölçen bir Sağlık Bakanlığıyla karşı karşıyayız.

Bu sistemin yaratıcıları performans ölçmeye o kadar meraklı ki bakın, partili Cumhurbaşkanlığı sisteminin ilk kalkınma planı olan On Birinci Kalkınma Planı, aile hekimliğinin performans sistemi, teşhis ve tedavinin isabetliliği ve hizmet miktarı gibi durumları yeniden tasarlayacağını belirtmişti. Peki, biz de buradan soralım: Damat Bakanın hiç tutmayan, dibe doğru taklalar atan ekonomi performansını ne yapacaksınız? Sağlık Bakanının cemaatlere ve tarikatlara yuva yaptığı, vaka sayılarının, hasta sayılarının, ölüm sayılarının yalan olduğunun ayyukasının performansını ne yapacaksınız?

(Mikrofon otomatik cihaz tarafından kapatıldı)

BAŞKAN – Tamamlayın sözlerinizi.

SAİT DEDE (Devamla) – Tamamlıyorum Başkanım.

Şehir hastanelerine verilen hasta garantisiyle yurttaşların aile hekimlerinde bir rakam ve istatistik, müşteri hâline getirilmesine sebep olan politikaları üretenlerin performansına ne yapacaksınız? Bu anlamda verilen grup önerisini yerinde bulduğumuzu ve sağlık emekçilerinin daha fazla sömürülmesinin önüne geçmek adına bir Meclis araştırması açılmasını desteklediğimizi ifade etmek istiyorum.

Genel Kurulu saygıyla selamlıyorum. (HDP sıralarından alkışlar)

BAŞKAN – Adalet ve Kalkınma Partisi Grubu adına Sayın İsmail Tamer.

Buyurun. (AK PARTİ sıralarından alkışlar)

AK PARTİ GRUBU ADINA İSMAİL TAMER (Kayseri) – Sayın Başkan, değerli milletvekilleri; hepinizi saygıyla selamlıyorum.

Cumhuriyet Halk Partisinin vermiş olduğu aile hekimlerinin sorunlarının görüşülmesiyle önerge hakkında grubum adına söz almış bulunuyorum. Saygı ve selamlarımı buradan hepinize sunuyorum.

2005 yılında başlayan, 2010 yılına kadar devam eden aile hekimliği birimi gerçek anlamda Türkiye’deki sağlık sistemine bir ivme kazandırmıştır. Bugün baktığımız zaman, bu aile hekimliği uygulamasında 8.009 aile sağlığı merkezi bulunmaktadır; 26.571 aile hekimi birimi görev yapmaktadır; burada çalışan aile hekimi sayısı ise 23.193’tür. Aile sağlığı merkezleri, çalışanlarıyla hizmet sunmaya devam etmektedir. Yine Türkiye’de 1 hekime düşen nüfus oranı da kişi olarak 3.134’tür. Bu yeterli mi? Dünya genelinde gelişmiş ülkelere baktığımız zaman, bu oranın 2 bin ile bazı ülkelerde 3 bin arasında değiştiğini görüyoruz. Bizim de Sağlık Bakanlığımız yapmış olduğu çalışmalar, alınacak tedbirler 2023 yılında bu seviyeye çekebileceğimizi gösterecektir. Tabii aile hekimliği birimi Türkiye’de çok şey yapmıştır; burada çalışanlar, özellikle Covid döneminde, pandemi döneminde yapmış olduğu çalışmalarla büyük övgüler kazanmıştır. Orada çalışan, başta hekimlerimiz olmak üzere tüm sağlık çalışanlarını buradan tebrik etmek istiyorum. Aynı zamanda Covid nedeniyle hayatını kaybeden tüm doktorlarımıza, hemşirelerimize ve sağlık çalışanlarına da Allah’tan rahmet diliyorum.

Aile hekimlerinin, özellikle ağustos ayında performans ödemelerinin üç ay süreyle verildiğini de burada tekrar hatırlatmak isterim.

Değerli arkadaşlar, aile hekimliğinde performansın yanlış anlaşılmaması adına da aile Hekimliği uygulamasındaki performansın, özellikle ülkemizde, koruyucu sağlık hizmetlerinin sunumu için geçerli olan ve özellik arz eden gebe, bebek ve çocuk izlenim ve aşılamayla ilgili bölümler için geçerli olabileceğini ifade etmek istiyorum.

Tabii, aile hekimliği uygulamalarında, anne karnından başlamak üzere bebek ve çocuk sağlığının, gelişiminin izlenmesi, desteklenmesi, tarama programlarıyla erken tanı ve tedavinin sağlanması ile bunların varsa komplikasyonlarının önüne geçmek adına özellikle çok önemli görevler yapılmıştır.

Değerli arkadaşlar, ben Cumhuriyet Halk Partisinin önerisinin aleyhinde söz aldım ama aile hekimleriyle ilgili Sağlık Bakanlığımızın önemli çalışmaları olduğunu ifade ediyorum.

(Mikrofon otomatik cihaz tarafından kapatıldı)

BAŞKAN – Tamamlayın sözlerinizi.

İSMAİL TAMER (Devamla) – Hepinize saygılar sunuyorum, teşekkür ediyorum. (AK PARTİ sıralarından alkışlar)

BAŞKAN – Cumhuriyet Halk Partisi grup önerisini oylarınıza sunuyorum: Kabul edenler… Etmeyenler… Kabul edilmemiştir.

Adalet ve Kalkınma Partisi Grubunun İç Tüzük’ün 19’uncu maddesine göre verilmiş bir önerisi vardır, okutup işleme alacağım ve oylarınıza sunacağım.

4.- AK PARTİ Grubunun, Genel Kurulun çalışma saatlerinin yeniden düzenlenmesine; 227 sıra sayılı Mardin Milletvekili Tuma Çelik’in Yasama Dokunulmazlığının Kaldırılmasına Hakkında Cumhurbaşkanlığı Tezkeresi ile Anayasa ve Adalet Komisyonları Üyelerinden Kurulu Karma Komisyon Raporu’nun kırk sekiz saat geçmeden Gündem’in “Kanun Teklifleri ile Komisyonlardan Gelen Diğer İşler” kısmının 1’inci sırasına ve 221 sıra sayılı Gıda, Tarım ve Orman Alanında Bazı Düzenlemeler Yapılması Hakkında Kanun Teklifi’nin aynı kısmın 2’nci sırasına alınmasına ve diğer işlerin sırasının buna göre teselsül ettirilmesine; 7, 8, 13, 14, 15, 20, 21, 22, 27 Ekim 2020 Salı, Çarşamba ve Perşembe günkü birleşimlerinde denetim konularının görüşülmeyerek Gündem’in “Kanun Teklifleri ile Komisyonlardan Gelen Diğer İşler” kısmında yer alan işlerin görüşülmesine, 6 Ekim 2020 Salı günkü birleşiminde 30 Eylül 2020 tarih ve (3/1323) ve (3/1325) sayılı Cumhurbaşkanlığı Tezkerelerinin okunarak görüşmelerinin bu birleşimde yapılmasına ve aynı birleşimde Kişisel Verileri Koruma Kurulunda boşalacak olan 3 üyelik için seçimin yapılarak bu birleşimde çalışmaların Gündem’in "Seçim” kısmındaki işlerin tamamlanmasına kadar sürdürülmesine ilişkin önerisi

6/10/2020

Türkiye Büyük Millet Meclisi Başkanlığına

Danışma Kurulu 6 Ekim 2020 Salı günü (bugün) toplanamadığından İç Tüzük’ün 19’uncu maddesi gereğince grubumuzun aşağıdaki önerisinin Genel Kurulun onayına sunulmasını arz ederim.

                                                                                                                                    Mehmet Muş

                                                                                                                                        İstanbul

                                                                                                                     AK PARTİ Grup Başkan Vekili

Öneri:

Bastırılarak dağıtılan 227 sıra sayılı Mardin Milletvekili Tuma Çelik'in Yasama Dokunulmazlığının Kaldırılmasına Hakkında Cumhurbaşkanlığı Tezkeresi ile Anayasa ve Adalet Komisyonları Üyelerinden Kurulu Karma Komisyon Raporu’nun kırk sekiz saat geçmeden gündemin “Kanun Teklifleri ile Komisyonlardan Gelen Diğer İşler" kısmının 1'inci sırasına ve 221 sıra sayılı Gıda, Tarım ve Orman Alanında Bazı Düzenlemeler Yapılması Hakkında Kanun Teklifi'nin aynı kısmın 2'nci sırasına alınması ve diğer işlerin sırasının buna göre teselsül ettirilmesi,

Genel Kurulun;

7, 8, 13, 14, 15, 20, 21, 22, 27 Ekim 2020 Salı, Çarşamba ve Perşembe günkü birleşimlerinde denetim konularının görüşülmeyerek gündemin "Kanun Teklifleri ile Komisyonlardan Gelen Diğer İşler” kısmında yer alan işlerin görüşülmesi,

6 Ekim 2020 Salı günkü birleşiminde (bugün) 30 Eylül 2020 tarih ve (3/1323) ve (3/1325) sayılı Cumhurbaşkanlığı tezkerelerinin okunarak görüşmelerinin bu birleşimde yapılması, aynı birleşimde Kişisel Verileri Koruma Kurulunda boşalacak olan 3 üyelik için seçimin yapılarak bu birleşimde çalışmaların gündemin "Seçim” kısmındaki işlerin tamamlanmasına kadar sürdürülmesi,

7 Ekim 2020 Çarşamba günkü birleşiminde 30 Eylül 2020 tarih ve 3/1324 sayılı Cumhurbaşkanlığı tezkeresinin okunarak görüşmelerinin bu birleşimde yapılması ve aynı birleşimde 221 sıra sayılı Kanun Teklifi'nin maddelerine geçilmesine ilişkin oylamanın tamamlanmasına kadar,

13 Ekim 2020 Salı günkü birleşiminde 221 sıra sayılı Kanun Teklifi'nin birinci bölümünde yer alan maddelerin oylamalarının tamamlanmasına kadar,

14 Ekim 2020 Çarşamba günkü birleşiminde 221 sıra sayılı Kanun Teklifi'nin görüşmelerinin tamamlanmasına kadar,

221 sıra sayılı Kanun Teklifi'nin görüşmelerinin 14 Ekim 2020 Çarşamba günkü birleşiminde tamamlanamaması hâlinde 15 Ekim 2020 Perşembe günkü birleşiminde 221 sıra sayılı Kanun Teklifi'nin görüşmelerinin tamamlanmasına kadar çalışmalarını sürdürmesi önerilmiştir.

BAŞKAN – Önerinin gerekçesini açıklamak üzere Adalet ve Kalkınma Partisi Grubu adına Sayın Ramazan Can.

Buyurun Sayın Can. (AK PARTİ sıralarından alkışlar)

AK PARTİ GRUBU ADINA RAMAZAN CAN (Kırıkkale) – Sayın Başkan, değerli milletvekilleri; Genel Kurulu saygıyla selamlıyorum.

Grup önerimizde, 227 sıra sayılı Mardin Milletvekili Tuma Çelik hakkındaki Anayasa ve Adalet Karma Komisyonu Raporu’nun görüşülmesini, kırk sekiz saat geçmeden gündemin 1’inci sırasına alınmasını, ayrıca 221 sıra sayılı Tarım Orman ve Köyişleri Komisyonu Raporu’nun gündemin 2’nci sırasına alınmasını ve gündemin buna göre teselsül ettirilmesini öneriyoruz.

Bugün iki tezkereyi gündeme alıyoruz, ardından kişisel verilerle ilgili seçim yapacağız. Bugünkü çalışma programı bu. Yarın ise yine bir tezkeremiz var ayrıca Mardin Milletvekili Tuma Çelik’le ilgili komisyon raporunu gündeme alıyoruz. Perşembe günü 221 sıra sayılı kanun görüşmelerinin tamamlanmasına kadar Genel Kurulun çalışmasını öneriyoruz.

Grup önerimize desteklerinizi bekliyor, başarılı bir çalışma diliyorum, hepinizi saygıyla selamlıyorum. (AK PARTİ sıralarından alkışlar)

BAŞKAN – Halkların Demokratik Partisi Grubu adına Sayın Züleyha Gülüm.

Buyurun. (HDP sıralarından alkışlar)

HDP GRUBU ADINA ZÜLEYHA GÜLÜM (İstanbul) – Cezaevlerinden bahsetmek istiyorum, maalesef cezaevleri özellikle son İnfaz Yasası’ndan sonra âdeta ölüm evlerine dönüştü. Patnos Cezaevinden örnek verelim ilk başta, Ali Boçnak ve Takyettin Özkahraman, iki hasta tutukluydu, ağır hastaydı, tedavileri yapılması için hem avukatları hem bizler hem aileleri çok ısrarcı oldu. Ancak durumları bilinmesine rağmen, Ali Boçnak 80 yaşında, Takyettin Özkahraman 75 yaşında olmasına rağmen tahliye edilmediler, tedavileri yapılmadı ve maalesef cezaevlerinde öldüler, hayatlarını kaybettiler.

Yine bugün Elbistan E Tipi Cezaevinde Muhammed Emir İbrahim, önce “İntihar etti.” denildi, arkasından üzerinde basınç uygulanınca, gerçekte bir intihar olmadığı tartışması yapılmaya başlayınca resmî olarak da Covid’ten yaşamını yitirdiği açıklanmak zorunda kaldı. Ve Elbistan Cezaevinde hâlen 15-16 -sayısını tabii ki tam bilemiyoruz, Cezaevlerinin ya da Bakanlığın bu konuda maalesef şeffaflığı yok, bu konuda bir bilgilendirme yapmıyor, sürekli Corona vakalarıyla ilgili üstünü örten bir yaklaşım sergiliyor- öğrenebildiğimiz kadarıyla 15-16 Corona vakası var ancak odalar bile ayrılmamış durumda, hasta olanlar ile olmayanlar aynı yerde tutuluyorlar ve maalesef tedavileri de yapılmıyor. Sadece bu cezaevinde değil, birçok cezaevinde aslında Corona olunmasına rağmen, hasta mahpuslar olmasına rağmen tedavileri yapılmayarak ölüme terk ediliyor. Bunun sorumlusu iktidardır, bunun sorumlusu Adalet Bakanlığıdır, cezaevlerini yönetenlerdir.

Yine, Tarsus Cezaevinden bahsetmek istiyorum, Tarsus 3 Nolu Cezaevinden. Mehmet Akyüz ağır hasta, ciddi tedavi görmesi gerekiyor ancak doktor muayeneyi şöyle yapıyor: Gardiyanlara sorduruyor, gidin bakın, neyi varmış diyor, gardiyanlar geliyor doktora şusu varmış diyor ilaç yazılıyor. Böyle bir muayeneden bahsediyoruz cezaevlerinde.

Yine, Savaş Deli, ciddi anlamda darbedilmiş, T1 cezaevinden T3 cezaevine sevk edilirken gardiyanlar tarafından şiddete uğramış, kaburga kemiği kırılmış, yüzünde ve birçok yerinde darp izleri var ama hastaneye sevk edilmiyor, rapor alınması sağlanmıyor, tedavisi sağlanmıyor.

Corona dışında da çok fazla sayıda ağır hasta var cezaevlerinde ama Adalet Bakanlığı da, Ceza ve Tevkifevleri Genel Müdürlüğü de bu hastaları maalesef ölüme terk etmiş durumda. Şimdi, bu hastaların sorumluluğu kimde? Cezaevinde olan bir insanın, bir mahpusun, bir tutuklunun hayati güvenliği, yaşam hakkı kimin sorumluluğunda olmak zorundadır? Devletin, iktidarın ve sorumlu bakanlıkların sorumluluğunda değil midir? Açık açık, göz göre göre bu insanları ölüme yolluyorsunuz, sakat kalmalarına yol açıyorsunuz ve insanların hayatlarıyla oynuyorsunuz. Hangi hakla yapıyorsunuz bunları gerçekten? Ya, 80 yaşında bir insanı göz göre göre ölüme gönderdiniz.

(Mikrofon otomatik cihaz tarafından kapatıldı)

ZÜLEYHA GÜLÜM (Devamla) – Bir dakika rica edeceğim.

BAŞKAN – Tamamlayın sözlerinizi.

ZÜLEYHA GÜLÜM (Devamla) - Hangi vicdan, hangi insan hakları, hangi demokrasi, hangi demokrasi anlayışınız gerçekten sizi bunu kabul etmeye götürüyor? Binlerce insan var ve ceza infaz yasasıyla beraber herkesi bıraktınız, kadın katillerini bıraktınız, üstelik koruma kararları almadan bıraktınız, kadınların da hayatlarını tehlikeye attınız ama siyasi nedenlerle içeride olanları, düşünce suçundan içeride olanları, basından içeride olanları, siyaset yaptığı için içeride olanları cezaevlerinde bıraktınız ve şu an ölüme terk ediyorsunuz. Evet, bugün belki bu yargı sizin elinizde, istediğiniz gibi yönetiyorsunuz, istediğinize beraat kararı çıkartıyorsunuz, istediğiniz hakkında dava açılmamasını, kovuşturmaya yer olmadığı kararlarının verilmesini sağlıyorsunuz ama emin olun bir gün bu ülkede gerçek adalet olduğunda bunların hesabını vereceksiniz yargı önünde. Bu ölümlerin, bu ağır hasta tutukluların ölüme gönderilmesinin hesabını vereceksiniz. Bugünler geçecek ve bunların hesabını tek tek vereceksiniz.

Teşekkürler. (HDP sıralarından alkışlar)

BAŞKAN – Cumhuriyet Halk Partisi Grubu adına Sayın Engin Altay. (CHP sıralarından alkışlar)

CHP GRUBU ADINA ENGİN ALTAY (İstanbul) – Teşekkür ederim Sayın Başkan.

Sizi ve yüce Genel Kurulu saygıyla selamlıyorum.

Sayın milletvekilleri, AK PARTİ Grubu önerisi geldi, bunu görüşüyoruz. Öneri şöyle başlıyor: “Genel Kurulun; 7, 8, 13, 14, 15, 20, 21, 22, 27 Ekim 2020 Salı, Çarşamba ve Perşembe günkü birleşimlerinde denetim konularının görüşülmeyerek gündemin ‘Kanun Teklifleri ile Komisyonlardan Gelen Diğer İşler’ kısmında yer alan işlerin görüşülmesi…”

Şimdi, Anayasa’nın 160’ıncı maddesi de diyor ki: “Sayıştay, merkezî yönetim bütçesi kapsamındaki kamu idareleri ile sosyal güvenlik kurumlarının bütün gelir ve giderleri ile mallarını Türkiye Büyük Millet Meclisi adına denetlemek ve sorumluların hesap ve işlemlerini kesin hükme bağlamak ve kanunlarla verilen inceleme, denetleme ve hükme bağlama işlerini yapmakla görevlidir.”

Şimdi, biraz sonra size sunacağım Sayıştay raporundan bir kesitin, bence, Meclisi oluşturan bütün siyasi partilere mensup milletvekillerinin bu gece uykusunu kaçırması lazım. Şimdi, AK PARTİ grup önerisi “Meclis denetim yapmasın.” diyor.

Yani, AK PARTİ’nin Sayın Grup Başkan Vekiline buradan sormak istiyorum: “Bu denetim konularını görüşmeyerek” diye başlayan bütün grup önerileriyle, Sayıştay denetim raporlarıyla açığa çıkarılmış usulsüzlükleri, yolsuzlukları, hırsızlıkları, arsızlıkları kapatmak mı istersiniz?

Bir tane örnek, sayın milletvekillerimize nakletmek istiyorum, Sayıştay raporu, CHP raporu değil, Ce-Ha-Pe raporu da değil; bu hepinizin uykusunu kaçıracak bu gece, ben hepinizin namusuna, vatanseverliğine kefilim, Meclisi oluşturan bütün milletvekilleri için bunu söylüyorum ama şu raporun size pes dedirtmesi lazım, onlarcadan bir tane söylüyorum: “Sayıştay denetçileri, TMSF’nin İstanbul’un en değerli arazilerinden bir olan Ataşehir’deki arazisini önce kat karşılığı inşaat yapılması için Aksüs Yapı ve Entegre Atık İşletmeleri Şirketine verdiğini ve ardından da sözleşmenin sonlandırılması nedeniyle TMSF kasasından şirkete 45 milyon TL’lik ödeme yapıldığını tespit etti.” Arkadaşlar, devamını okumuyorum, devamında bazı akrabalık ve arkadaşlık ilişkileri var. Şimdi, burası Meclis, kanun fabrikası değil. Bana dışarıdan bir vatandaş milletvekili olarak görevin ne dese, en önemli iki görevi hemen şöyle söylerim, yasa yapmak ve denetlemek derim.

Şimdi, bu Sayıştay raporları orta yerde. Yüzlerce var değerli arkadaşlar, yüzlerce.

(Mikrofon otomatik cihaz tarafından kapatıldı)

BAŞKAN – Tamamlayın sözlerinizi lütfen.

ENGİN ALTAY (Devamla) – Hemen Sayın Başkanım.

Yani saymayayım, 568 milyon liralık usulsüzlük de var, ben oralarda değilim, çok somut, çok net…

Sayıştayın, Tasarruf Mevduatı Sigorta Fonu Raporu’nu Allah aşkına bir hepimiz okuyalım. Türkiye Büyük Millet Meclisi hırsızlıklara göz yumma yeri değildir, değildir. AK PARTİ döneminde bir şey hortladı, bir şey de yerin yedi kat dibine girdi: Bak, AK PARTİ döneminde vebal hortladı, vebal ama bedel yok. Vebal varsa bedel de vardır, bedeli ödetecek yer de Türkiye Büyük Millet Meclisinin tüm sayın üyeleridir.

Teşekkür ederim. (CHP sıralarından alkışlar)

BAŞKAN – Adalet ve Kalkınma Partisi Grubu önerisini oylarınıza sunuyorum: Kabul edenler... Kabul etmeyenler... Kabul edilmiştir.

Birleşime on dakika ara veriyorum.

Kapanma Saati: 17.56

ÜÇÜNCÜ OTURUM

Açılma Saati:18.09

BAŞKAN: Başkan Vekili Süreyya Sadi BİLGİÇ

KÂTİP ÜYELER: Mustafa AÇIKGÖZ (Nevşehir), Enez KAPLAN (Tekirdağ)

---0---

BAŞKAN – Sayın milletvekilleri, Türkiye Büyük Millet Meclisinin 2’nci Birleşiminin Üçüncü Oturumunu açıyorum.

Sayın milletvekilleri, Anayasa’nın 92’nci maddesine göre verilen Cumhurbaşkanlığı tezkerelerinin görüşmelerine başlıyoruz. Alınan karar gereğince öncelikle (3/1323) esas numaralı Cumhurbaşkanlığı Tezkeresi’ni okutuyorum:

V.- BAŞKANLIĞIN GENEL KURULA SUNUŞLARI (Devam)

B) Tezkereler

1.- Cumhurbaşkanlığının, Birleşmiş Milletlerin Mali ve Orta Afrika Cumhuriyeti’nde icra ettiği harekât ve misyonlar kapsamında hudut, şümul, miktar ve zamanı Cumhurbaşkanınca takdir ve tespit edilmek üzere, Türk Silahlı Kuvvetlerinin yurt dışına gönderilmesi ve Cumhurbaşkanınca verilecek izin ve belirlenecek esaslar çerçevesinde bu kuvvetlerin kullanılması için Türkiye Büyük Millet Meclisinin son olarak 8/10/2019 tarihli ve 1232 sayılı Kararı’yla uzatılan izin süresinin Anayasa’nın 92’nci maddesi uyarınca 31/10/2020 tarihinden itibaren bir yıl uzatılmasına ilişkin tezkeresi (3/1323)

Türkiye Büyük Millet Meclisi Başkanlığına

Birleşmiş Milletler (BM) Güvenlik Konseyinin 25/4/2013 tarihli ve 2100 (2013) sayılı Kararıyla Mali'de BM Çok Boyutlu Entegre İstikrar Misyonu (MINUSMA) ve 10/4/2014 tarihli ve 2149 (2014) sayılı Kararıyla Orta Afrika Cumhuriyeti'nde BM Çok Boyutlu Entegre İstikrar Misyonu (MINUSCA) kurulmuştur.

BM Güvenlik Konseyinin 29/6/2020 tarihli ve 2531 (2020) sayılı Kararıyla tadil edilen MINUSMA'nın görev yönergesinde; Mali'de istikrarın sağlanması, ateşkes sürecinin desteklenmesi, izlenmesi ve denetlenmesi, silahlı grupların silahsızlanmasının, terhis ve topluma yeniden kazandırılmasının desteklenmesi, ulusal siyasi diyalog sürecine destek sağlanması, Mali'nin güvenliğinin yeniden inşasına yönelik uluslararası katkıların uyumlu olmasının temini, BM personeli ve sivillerin korunması, insan haklarının güvence altına alınması ve teşviki, insani yardım faaliyetlerine destek verilmesi, istikrarın sağlanması sürecinde kadınların her alanda ve düzeyde katılımının temini, silahsızlanma, yeniden entegrasyon ve güvenlik reformu bağlamında çocukların korunması ve çocuklara karşı suistimal ve hak ihlallerinin önlenmesi söz konusu Misyonun temel görevleri arasında tanımlanmıştır.

Diğer taraftan, BM Güvenlik Konseyinin 15/11/2019 tarihli ve 2499 (2019) sayılı Kararıyla tadil edilen MINUSCA'nın görev yönergesinde; Misyonun imkânları ölçüsünde ve konuşlandığı bölgelerde sivillerin korunması, sivil halka yönelik tehditlerin tespit edilmesi ve kaydedilmesi, ülkedeki geçiş sürecinde siyasal hayatın işleyişine ve devlet otoritesinin tesis edilmesine katkı sağlanması, ülkenin toprak bütünlüğünün korunması, insani yardımların ulaştırılmasının kolaylaştırılması, BM personelinin korunması, insan haklarının korunması ve teşviki, silahsızlandırma ve ülkeye geri dönüşlere destek verilmesi ile Orta Afrika Cumhuriyeti'nde güvenliğin yeniden tesisi için reform çalışmalarının desteklenmesi gibi hususlar yer almaktadır.

MINUSMA ve MINUSCA'nın görev süreleri BM Güvenlik Konseyi tarafından belirli sürelerle uzatılmaktadır. Bu kapsamda, MINUSMA'nın görev süresi BM Güvenlik Konseyinin 2531 (2020) sayılı Kararıyla 30/6/2021 tarihine kadar, MINUSCA'nın görev süresi ise BM Güvenlik Konseyinin 2499 (2019) sayılı Kararıyla 15/11/2020 tarihine kadar uzatılmıştır.

BM tarafından ülkelere, söz konusu Misyonlara katılım davetinde bulunulmuştur. Ayrıca BM 70'inci Genel Kurulu görüşmeleri sırasında düzenlenen Barışı Koruma Zirvesinde bahse konu BM Misyonları için ülkemizden katkı sağlanması talebinde bulunulmuştur.

Afrika'da bölgesel istikrar ve barış için tehdit oluşturan insani ve siyasi krizlerin çözümüne ülkemizce askeri katkıda bulunulmasının bölgede ve genel olarak Afrika kıtasında izlemekte olduğumuz faal dış politikamızın doğal bir uzantısını oluşturacağı değerlendirilmiş ve 2/8/2016 tarihinden itibaren bu katkımızın sağlanması için Anayasa'nın 92'nci maddesi uyarınca Türkiye Büyük Millet Meclisi kararlarıyla gerekli izinler verilmiştir.

Bu yaklaşımdan hareketle; hudut, şümul, miktar ve zamanı Cumhurbaşkanınca takdir ve tespit edilmek üzere, Türk Silahlı Kuvvetlerinin, BM'nin Mali ve Orta Afrika Cumhuriyeti'nde icra ettiği harekât ve misyonlar kapsamında yurt dışına gönderilmesi ve Cumhurbaşkanınca verilecek izin ve belirlenecek esaslar çerçevesinde bu kuvvetlerin kullanılması için Türkiye Büyük Millet Meclisinin son olarak 8/10/2019 tarihli ve 1232 sayılı Kararıyla uzatılan izin süresinin 31/10/2020 tarihinden itibaren bir yıl uzatılması hususunda gereğini Anayasa'nın 92'nci maddesi uyarınca bilgilerinize sunarım.

                                                                                                                            Recep Tayyip Erdoğan

                                                                                                                                  Cumhurbaşkanı

BAŞKAN - Cumhurbaşkanlığı tezkeresi üzerinde İç Tüzük’ün 72’nci maddesine göre görüşme açacağım, grupları ve şahsı adına 2 üyeye söz vereceğim. Konuşma süreleri gruplar için yirmişer dakika ve şahıslar için onar dakikadır.

Tezkere üzerinde söz alan sayın milletvekillerinin isimlerini okuyorum: İYİ PARTİ Grubu adına Sayın Muhammet Naci Cinisli, Milliyetçi Hareket Partisi Grubu adına Sayın İsmail Özdemir, Halkların Demokratik Partisi Grubu adına Sayın Hakkı Saruhan Oluç, Cumhuriyet Halk Partisi Grubu adına Sayın Engin Altay, Adalet ve Kalkınma Partisi Grubu adına Sayın İsmet Yılmaz; şahıslar adına ilk söz Sayın Yunus Emre, ikinci söz Sayın Halis Dalkılıç.

Şimdi ilk söz İYİ PARTİ Grubu adına Sayın Muhammet Naci Cinisli’nin.

Buyurun Sayın Cinisli. (İYİ PARTİ sıralarından alkışlar)

İYİ PARTİ GRUBU ADINA MUHAMMET NACİ CİNİSLİ (Erzurum) – Sayın Başkan, değerli milletvekilleri; aziz milletimizi ve Genel Kurulumuzu saygıyla selamlarım.

27’nci Dönem Dördüncü Yasama Yılının Meclisimize, milletimize, demokrasimize hayırlı olmasını, olumlu katkılar sağlamasını dilerim.

Birleşmiş Milletlerin Mali ve Orta Afrika Cumhuriyeti’nde icra ettiği harekâtlar kapsamında Silahlı Kuvvetlerimizin yurt dışında görevlendirilmesi için gönderilen Cumhurbaşkanlığı tezkeresi üzerinde İYİ PARTİ adına söz aldım.

Dünya barışını koruma adına bir dünya devleti olan Türkiye Cumhuriyeti devletinin Birleşmiş Milletler barış güçlerine katkıda bulunmasını olumlu karşılıyoruz. Bugüne kadar görev yaptığı Somali’de, Bosna Hersek’te, Kosova’da, Afganistan’da, Irak’ta ve içinde bulunduğu diğer barış güçlerinde Türk Silahlı Kuvvetlerinin üstün başarıyla verdikleri hizmetleri büyük bir gururla takip ediyoruz. Allah ordumuza, devletimize, milletimize zeval vermesin; Cenab-ı Hak ebet müddet yaşayacak devletimizin ordusunu daim kılsın.

Öncelikle, Anayasa’mızın 92’nci maddesine göre, Silahlı Kuvvetlerimizin yabancı ülkelere gönderilmesinde izin verme yetkisi Türkiye Büyük Millet Meclisindedir. Diğer bir ifadeyle bu sorumluluk hepimizdedir.

Tezkerede belirtildiği üzere; hudut, şümul, miktar ve zaman bir kişinin yetkisine bırakılmamalı, bu hususlar da Meclisimizce takdir ve tespit edilmeli. Sonuç itibarıyla, Meclisimizin ve milletimizin iradesini her kim olursa olsun bir kişiye teslim ediyoruz. Partili Cumhurbaşkanlığı hükûmet sisteminde -Allah korusun- Cumhurbaşkanı rahatsızlansa, hizmet yapamaz duruma gelse yerine vekâlet edecek kişinin de milletimizin seçmediği, bilmediği, denetimsiz, atamayla gelmiş biri olacağını unutmayalım. Bu tezkere vasıtasıyla parlamenter sistem önemini bir kez daha hem bizlere hem de milletimize hatırlatıyor. Her türlü kritik kararın hem istişare ederek hem de milletin fikirlerini de işin içine katarak parlamenter sistem içerisinde alınması gerekiyor. Partili Cumhurbaşkanlığı hükûmet sisteminde Cumhurbaşkanı, her kim olursa olsun, yanlış bir sistemi doğru biçimde çalıştıramaz.

Değerli milletvekilleri, Birleşmiş Milletler şemsiyesi altında Afrika Kıtası’nda Sahra Altındaki Mali ve Orta Afrika Cumhuriyeti’nde bulunan Silahlı Kuvvetlerimizin görev süresinin uzatılmasını görüşüyoruz. Biliyoruz ki Afrika Kıtası oldukça zengin yer altı kaynaklarına sahip, aynı zamanda kıtada yaşayanların yüksek refah seviyesinde yaşayabileceği bir potansiyel de bulunmakta ancak kıta yıllar boyunca sömürüldüğü için kıtanın sahip olduğu doğal kaynaklar Afrikalılar tarafından kullanılamadı, bu yüzden Afrika ülkeleri hak ettikleri standarda ulaşamadılar. Çoğu Afrika ülkesinin sınırları sömürgeci devletler tarafından masa başında pazarlıklarla belirlendi. Maalesef, bu durum, Afrika’da süren iç savaş, iç çatışmalara ve sınır savaşlarına sebep oluyor. Böylesine bir ortam da Afrika’daki açlığı ve yoksulluğu artırıyor.

Peki, Silahlı Kuvvetlerimiz, kahraman Mehmetçiklerimiz nasıl bir yerde görev yapmakta? Mali Cumhuriyeti’nde 1968’den itibaren 4 kez darbe gerçekleşti. Geçtiğimiz aylarda Mali’de yapılan Parlamento seçimleri sonuçlarında hile yapıldığı yolundaki iddialar şiddetli tartışmalara yol açtı; bunu izleyen protesto gösterileri ve muhalefet liderinin tutuklanması ülkeyi ciddi bir kaosun içine sürükledi. Seçim sonuçlarıyla oynamakla suçlanan Mali Anayasa Mahkemesinin feshedilmesi ve mahkemeye yeni üyeler atanması bile sokak gösterilerinin şiddetini azaltmadı. Darbeciler son olarak 18 Ağustos günü yönetime el koyarak Mali Cumhurbaşkanı ve Başbakanını tutukladılar. Ülkemiz Mali’de yapılan darbeyi derin endişe ve üzüntüyle karşıladığını, tutuklu üst düzey yetkililerin serbest bırakılmaları ve ülkede anayasal düzene bir an önce geri dönülmesi yönündeki güçlü beklentisini bir açıklamayla duyurdu. Ancak bu açıklama darbecilerin yeterli bir şekilde kınanmadığı yönünde dünya kamuoyunca yorumlanırken, geçtiğimiz eylül ayında Sayın Dışişleri Bakanının Mali’ye resmî bir ziyarette bulunması ülkemizin dış politikasını tartışılır hâle getirdi. Açıkçası Mali’de darbecilerle bu kadar çabuk iletişime geçen Sayın Dışişleri Bakanımızın hassasiyetinin sebebini merak ediyoruz. Öte yandan, AK PARTİ iktidarının özellikle Mısır’daki darbe karşısında gösterdiği sert tepki ve darbeyi “millî iradenin gasbı” olarak tanımlaması ister istemez Mali’deki darbeye verilen tepkiyle karşılaştırma yapılmasına neden oluyor. Mali’de eğer ulusal çıkarlar sebebiyle hareket ediliyorsa, ülke menfaatlerimiz söz konusu ediliyorsa her koşulda gerçekçi bir zeminde hareket edilebilmeli, aynı tavır ve tutum başka ülkeler karşısında da vakit kaybetmeksizin sergilenebilmelidir. Mali’ye gösterilen bu hassasiyetin ülkemizin hayati menfaatlerinde büyük önem taşıyan Mısır’a karşı gösterilmemiş olmasını hangi kelimelerle ifade edeceğimi bilemiyorum. Mısır’ı dışlamanın pek çok farklı bölgelerdeki menfaatlerimize ters düştüğünü bilmemek acemilikten fazlasıdır. “Akdeniz’de Mısır’ı dışlamayın.” diye yıllardır ifade ediyoruz. Bize “Siz ne anlarsınız.” deniliyordu. Ne oldu şimdi? İşler sarpa sarınca ve maalesef dış politikada haklıyken haksız duruma düşme maharetini AK PARTİ yine gösterince Mısır akla geldi. Libya’da yanlış hesap yapmadan önce Mısır’la elimiz çok daha güçlüyken görüşebilmeliydik.

Biz, İYİ PARTİ olarak ideolojilerden, ön yargılardan uzak, insani ölçülerden ayrılmadan Türkiye’nin menfaati için dış politikanın yapılması gerektiğini savunuyoruz. Mısır’la olan ilişkilerin orada bir darbeci olduğu için kurulmadığının söylenmesi artık hiç inandırıcı gelmiyor. Öyle ki Mısır’la ilişkilerin son derece kötü yönetilmesi, yok seviyesine indirilmesi ve hatta sabote edilmesi Türkiye Cumhuriyeti devletinin yüksek menfaatlerine büyük zararlar verdi. Haklı olduğumuz Doğu Akdeniz konusundaki zorlanmalarımızın sebebi yanlış Mısır politikamızla da bağlantılıdır. Ayrıca İsrail’le olan ilişkilerimizin de bu seviye gelmesi ne Türkiye’ye fayda sağladı ne de işin kötüsü uğruna ilişkileri heba ettiğimiz Filistin’e fayda sağladı. Dış politikada mesele, kapıları açık bırakmak ve görüşmeleri sürdürülebilir hâlde tutabilmektir; bir akıl işi olan siyasetin, dış politikanın icabı budur. Küskünlüklerle ve fırsatçı politikalarla ne iç siyaset olur ne de dış siyaset.

Libya politikamızı “Birleşmiş Milletlerin tanıdığı iktidarı destekliyoruz.” savı üzerine bina ederken yine “Birleşmiş Milletlerin tanıdığı iktidarı Suriye’de tanımıyoruz.” sözüyle iktidardan düşürme çabaları içinde bulunulması uluslararası camiada sözümüzün yere düşmesine neden oluyor, sözümüzün geçerliliğini olumsuz etkiliyor. Burada Suriye’deki tavrımızı sorgulamaktan ziyade dış politika belirleyicilerimizin söylemlerinin tutarsızlığını ortaya koymak için bu detayı dikkatlerinize sunuyorum. Çok açık olarak ifade etmeliyim ki dış politikada tezlerinizi ortaya koyarken bir yaptığınız ile diğer bir yaptığınız ile çelişmemesi lazım. “Libya’da Birleşmiş Milletlerin tanıdığı hükûmeti destekliyorum, o yüzden haklıyım.” derseniz size “Peki Suriye’de haksız mısın o zaman?” diye sorarlar. Bu ifademi “Suriye’de veya Libya’da yanlış yapıyorsunuz, doğru yapmıyorsunuz.” demek olarak anlamayın lütfen. Dış politikada AK PARTİ tezlerinin ne kadar özensiz ve analitik düşünceden uzak olduğunu anlatmaya çalışıyorum. Usulün, söylemlerin tutarsızlığını sadece İYİ PARTİ olarak biz görmüyoruz, maalesef yabancı kamuoyu da görüyor. Dış politika ciddiyetle yapılır. Öngörüsüz, ciddiyetsiz, bilgiden uzak iç politika için yapılan dış politikayla bu kadar oluyor. Uzun bir süredir iç politika için dış politika yapılıyor.

Değerli milletvekilleri, Türk Silahlı Kuvvetlerimizin, Birleşmiş Milletler şemsiyesi altında görev yapmakta olduğu başka bir sorunlu yer de Orta Afrika Cumhuriyeti. Burada birçok darbe gerçekleştirildiğini biliyoruz. Son olarak kendilerini “Seleka” olarak adlandıran milislerin aralık 2012’de Orta Afrika Cumhuriyeti Hükûmet güçlerine karşı yoğunlaştırdıkları silahlı saldırılarla tırmanan kriz, Ocak 2013’te imzalanan anlaşmaya rağmen devam etmişti. Seleka milisleri Mart 2013 tarihinde başkente ilerlemiş, bunun üzerine Cumhurbaşkanı ülkeyi terk etmiş ve Seleka lideri askerî darbeyle 24 Mart 2013 tarihinde kendini devlet başkanı ilan etmişti. Darbenin ardından ülkede güvenlik uzun yıllar boyunca tesis edilemedi. Ardından 2016 yılında Orta Afrika Cumhuriyeti’nde gerçekleştirilen seçimler sonucunda Cumhurbaşkanı ve Başbakan görevlerine başladılar. Ancak günümüzde ülkenin farklı şehirlerinde halk Hristiyan ve Müslüman mahalleler olarak bölünmüş durumda. Ülkedeki din ve kabile farkı çatışmalara neden oluyor. Bununla birlikte, son olarak, hükûmet ve Orta Afrika Cumhuriyeti’ndeki 14 silahlı grubun katılmasıyla Şubat 2019 tarihinde bir barış anlaşması imzalandı. Umudumuz hem Orta Afrika Cumhuriyeti’nde hem de tüm Afrika Kıtası’nda barışın sağlanması ve istikrarın bir an önce tesis edilmesi. Ülkemiz hem Kuzey Afrika ülkeleri hem de Sahra Altı Afrika ülkelerine karşı çok boyutlu bir dış politika tabii ki izlemeli. Ayrıca, Türkiye, yüz elli yıllık parlamenter tecrübesini, demokratik kazanımlarını, cumhuriyet değerlerini, ekonomi tecrübesini tüm Afrika Kıtası’na aktarabilecek değerli bir ülkedir.

Sayın milletvekilleri, Karabağ’da yaşanan Ermenistan-Azerbaycan çatışmasının Türkiye’yle ilgisiz olduğunu düşünemeyiz. Ege’de ve Doğu Akdeniz’de ülkemizin yaşadığı problemler çerçevesinde Karabağ üzerinden de ülkemize yeni bir cephe açılmaya çalışıldığının altını çizmek isterim. Ülkemizin çevrelenmekte olduğundan endişe etmekteyim. Bu çerçevede çok dikkatli olmamız gerektiğini, bunun bir Ermenistan-Azerbaycan meselesi olarak gözükürken bir anda Türkiye-Rusya meselesi olabilme tuzağına düşmememiz gerektiğini ifade etmek isterim. Karabağ bir Türk yurdudur, Azerbaycan tezlerinde son derece haklıdır. Birleşmiş Milletlerin tanıdığı sınırlar da Azerbaycan toprağıdır. Haklıyken ve güçlüyken, diğer bölgelerde olduğu gibi, bu konumun kaybedilmemesi gerekir. Azerbaycan’dan daha fazla ses çıkararak sanki biz işin içindeymişiz gibi bir intiba vermenin gereği olmadığını vurgulamak isterim. Azerbaycan’ı da zor durumda bırakmayalım. “Tek millet iki devlet” olarak tarif ettiğimiz Türkiye- Azerbaycan kardeşliğini her ne kadar bizler İYİ PARTİ olarak bir dış mesele olarak görmesek de Azerbaycanlı kardeşlerimizin ve bizim çok hayati davamızı, AK PARTİ’nin çıkmazda olduğu iç politikada bir araç olarak kullanmasına izin veremeyiz. Şu ana kadar, Azerbaycan’ı Türkiye Cumhuriyeti devletimizin ve Hükûmetin verdiği desteğin tamamıyla arkasındayız. Hamdolsun görüyoruz ki Azerbaycan’ın Ermenistan karşısında çok büyük bir askerî üstünlüğü var. İnanıyorum ki bu üstünlük devam edecek ve Karabağ geri alınacaktır ve masaya oturulacaktır. Fakat sahadaki üstünlüğün masada da aynı şekilde tecelli etmediği zamanları da biliyoruz. Sahadaki üstünlüğün yanında uluslararası ilişkiler vasıtasıyla dostların ve lehte düşünen devletlerin sayısının çoğaltılması lazım geliyor ki masada kazanan taraf da Azerbaycan olsun. Türkiye’nin rolü asıl buradadır. Sanki biz konunun bir numaralı parçasıymışız gibi tavır geliştirerek ve yine bu konuyu iç politikaya malzeme yaparak Azerbaycan’ın pozisyonunu sıkıntıya sokmayalım. AK PARTİ iç siyasetteki sıkıntılı durumunu toparlayabilme fırsatı olarak görerek çok haklı olan Azerbaycan davasını lütfen heba etmesin.

Fransa’nın tarih boyunca başvurduğu girişimlerinin bir benzerine daha tanık oluyoruz. Birinci Dünya Savaşı öncesinde oluşan şartların benzerlerini maalesef tekrar yaşıyoruz. Buraya geliş sürecinde AK PARTİ Hükûmetinin hatalarından da bahsedilmesi gerekiyor. Ekonomide para politikaları parayla idare edilmez. Sözünüze duyulan itimatla, itibarınızla, güven sağlamanızla birçok sorun çözülür. Bu bakımdan para politikaları Merkez Bankasının ve siyasi otoritenin sözüyle yönetilir. Paradan büyük sermaye itibardır. Sadece parayla değil aslında itibarla piyasalar şekillenir. Bugün, para politikalarının doğru bir biçimde yönetilememesindeki benzer nedenleri diplomaside de görüyoruz. Dış politika sözün her geçersiz kaldığı noktada askerî güç gösterisiyle yönetilemez. Yanlış yönetilen dış politikada sözün geçerliliğinin kalmamasından dolayı her seferinde düşmana korku salan, özellikle caydırıcılığıyla nam salmış Türk ordusunu devreye sokup test ettirmek büyük riskler barındırıyor.

Dış politika bir ülkenin ön savunma hattıdır, güvenliğidir, ekonomik coğrafyaya hükmetme yeteneğidir, güçtür. Siyasetin ve ülkenin verdiği sözün güveniyle dış politika ve uluslararası ilişkiler yönetilir. Günümüzde AK PARTİ iktidarı yönetimindeki Türkiye Cumhuriyeti’nin artık tutarlı bir dış politikası bulunmuyor maalesef. Türkiye’nin uluslararası ilişkilerinin sadece liderler üzerinden yürütme stratejisinin sonuçsuz kaldığı artık görülmeli. Bırakın küresel anlamda oyuncu olan ülkeleri, komşularımızla bile ilişkilerimiz kalmadı. Vakit kaybetmeksizin ülkeler arası kişisel ilişkileri terkedip Türkiye Cumhuriyeti devletinin Osmanlı Devleti zamanından beri sahip olduğu tecrübe ve birikimle işletilen kurumsal diplomasiye geri dönmeliyiz.

Değerli milletvekilleri, AB’yle ilişkilerin düzeltilme çabalarını tabii ki olumlu karşılıyoruz. Avrupa Birliğiyle olan ilişkilerimizin yakınlaşmasından taraftarız. Ancak ilişki düzelmesi taviz vererek olmaz. Doğu Akdeniz’deki, Ege’deki Yunanistan’ın şımarıklığına taviz vermeden tezlerimizin kabulüyle ilişkilerimiz rayına oturtulmalı. Avrupa Birliğinin Doğu Akdeniz’in bir parçası olarak kendini kabul ettirme çabalarına karşıyız. Avrupa Birliği Doğu Akdeniz’in bir parçası değildir. Avrupa Birliği Doğu Akdeniz’de Yunanistan’ı ve Güney Kıbrıs’ı kullanarak kendisini işin içine sokmaya çalışıyor. Böyle bir oyuna gelinmemesi gerekir. Yunanistan her seferinde Türkiye’den taviz almak için uğraşıyor, bunda da kendisinden çok diğer devletlerin, kurumların desteğine güveniyor. Yunanistan’la her yumuşama döneminde dost oluyoruz zannedilirken tavizler veriliyor. Örneğin, kıta sahanlığı, FIR hattı, hava sahası gibi. Doğu Akdeniz’de sergilenen duruşun karşılığında Kıbrıs’ta taviz vermeyelim tekrar. “Her ne pahasına olursa olsun müzakere edelim.” ya da “Ön şartsız müzakere edelim.” ne demek? “Ön şartsız müzakere” demek ucu açık tavizler demek. Doğu Akdeniz’de bir müzakere yapılacaksa diğer ülkelerle birlikte yapılmalı. Sadece Yunanistan’la müzakere yapılmamalı. Avrupa Birliğinin amacı bizi Kıbrıs’tan uzaklaştırmak ve Doğu Akdeniz’deki hâkimiyeti kurmak.

Kıbrıs’ta 1960 Garanti Anlaşması’ndan elde ettiğimiz hakları kaybedersek Doğu Akdeniz’de duruş sergileyemeyiz. 1960 Garanti Anlaşması’nın öncesine dönersek Kıbrıs’ta yine 650 askerimiz kalır. Bu antlaşmanın alt yapısını 1959’da Zürih ve Londra Anlaşmalarıyla sağlayan merhum Başbakan Adnan Menderes ve merhum Dışişleri Bakanı Fatin Rüştü Zorlu’yu rahmet ve minnetle yâd ediyorum.

Sözlerimin sonunda Kıbrıs’ta ve Doğu Akdeniz’de günümüzde yaşanan gelişmelerin başlangıcıyla ilgili bir hususu daha dikkatlerinize sunmak isterim. 2003 yılındaki Kuzey Kıbrıs Türk Cumhuriyeti seçimlerinde kendisini davaya adamış büyük devlet adamı merhum Rauf Denktaş’a karşı yapılan muhalefetin AK PARTİ tarafından nasıl desteklendiğini hatırlamanızı isterim. Yine bazı itiraf niteliğindeki yabancı belgelerden görüyoruz ki bu muhalefet AK PARTİ’yle birlikte dış güçler tarafından da desteklenmişti. Merhum Denktaş bir Türkiye ziyaretinde AK PARTİ yetkilileri tarafından “Git bunları memleketinde anlat!” sözlerine muhatap olabilmişti. Büyük mücahit Rauf Denktaş ve biz Türk milliyetçileri, vatanseverler, demokratlar rencide edildik. Kıbrıs davasına sadık Rauf Denktaş ve temsil ettiği görüş 2003 seçimlerinde AK PARTİ’nin desteklediği muhalefete mağlup edildikten sonra 2004’teki Annan Planı önümüze geldi. Büyük çabalarla Kıbrıslı kardeşlerimize “evet” oyu verdirilmeye çalışılan Annan Planı, Cenab-ı Allah’ın lütfuyla Rumlar tarafından kabul görmedi; o Annan Planı kabul görseydi bugün bile pamuk ipliğine bağlı, Merkel’in bir telefonuna bakan Doğu Akdeniz politikası savunulamaz olurdu. Bu vesileyle merhum Rauf Denktaş, merhum Fazıl Küçük ve davaya hizmet etmiş tüm kahramanlarımızı, şehitlerimizi rahmetle anıyorum.

Kıbrıs’ta yaşanan olaylara benzer bir biçimde 2009 yılında Ermenistan’la girilen gereksiz ilişkiler “tek millet iki devlet” diye tanımladığımız Azerbaycan’la olan ilişkilerimizi de sıfıra indiriyordu az daha.

2009 yılında Ermenistan’la imzalanan Zürih Protokolleri yine Cenab-ı Allah’ın lütfuyla Ermeni tarafınca yürürlüğe konmadı ve son olarak 1 Mart 2018 itibarıyla Ermenistan tarafından tek taraflı olarak iptal edildi.

Ermenistan’la futbol üzerinden bir diplomasi girişimi başlatıp bir sonuç alınacağını zannetmek aslında Ermeni meselesini hiç anlamamış olmak demektir. Böylesine çapsız bir girişimin sonuç vermeyeceğini bilmek için dışişleri uzmanı olmaya gerek yok. Ermeni mezalimini en yakından yaşamış memleketim Erzurum’un caddelerinden bir hemşehrimi çevirseniz, sorsanız o bile size bunları anlatırdı. Bu girişimi başlatarak protokollerin yürürlüğe girmesi için çalışılması Azerbaycan’ı sonsuza kadar kaybetme anlamına gelmekteydi aslında. İYİ PARTİ yönetimindeki bir Türkiye’nin tüm gücüyle, her zaman Kuzey Kıbrıs Türk Cumhuriyeti ve Azerbaycan’ın yanında olacağını, Türkiyemiz’in tüm dünyada başı dik bir şekilde politika yapacağını ifade eder, Genel Kurulumuzu saygıyla selamlarım. (İYİ PARTİ sıralarından alkışlar)

BAŞKAN – Milliyetçi Hareket Partisi Grubu adına Sayın İsmail Özdemir, buyurun. (MHP sıralarından alkışlar)

MHP GRUBU ADINA İSMAİL ÖZDEMİR (Kayseri) – Sayın Başkan, değerli milletvekilleri; Birleşmiş Milletlerin Mali ve Orta Afrika Cumhuriyeti misyonlarına katılım konusundaki Cumhurbaşkanlığı tezkeresiyle ilgili Milliyetçi Hareket Partisi Grubu adına söz almış bulunmaktayım. Gazi Meclisimizi sevgi ve saygılarımla selamlıyorum.

Tarihsel perspektifle bakıldığında Afrika Kıtası’nın bizim açımızdan düşünülenin ötesinde öneme sahip olduğu gerçeğini görürüz. 1071 yılında Anadolu’yu fethetmemizle başlayıp 1453’te İstanbul’u ebedî Türk yurdu yapmamız, akabinde de Balkan coğrafyasıyla devam ederek Avrupa’nın içlerine kadar ilerleyişimiz sonrasında sadece askerî ve siyasi üstünlüğü ele geçirmedik, aynı zamanda küresel ticaretin de kontrolünü her yönüyle ele almış olduk. Zira, sahip olduğumuz, Kafkasya, Kırım, Balkanlar, Orta Doğu ve Kuzey Afrika’yı kapsayan kara hâkimiyetimiz yanında Hazar, Karadeniz, Akdeniz, Kızıldeniz ve Basra Körfezi’ndeki deniz hâkimiyetlerimiz dönemin en önemli ticaret sahaları olarak İpek ve Baharat Yollarının da kontrolünü sağlamamıza fırsat tanımıştır. Bu durum Türk cihan hâkimiyetinin her alandaki tescili anlamına gelmiş ve her çevre bu hâkimiyet karşısında özellikle ticari konularda Osmanlı’nın iznine müracaat etmek zorunda kalmıştır, aksi bir durumda Asya ve özellikle Hindistan ile Çin’e erişim olanağının bulunmadığını herkes görmüştür; bununla beraber, İngiltere, Hollanda ve Portekiz gibi ülkelerin Asya’ya erişim imkânına sahip olabilmek için kendisine yeni ulaşım ve ticaret hattı güzergâhları araması sonucu doğmuştur. Zaman içerisinde bunu diğer Avrupa ülkeleri de takip etmiştir. Böylelikle, 16’ncı yüzyıldan itibaren Avrupalı kimi ülkeler deniz gücü ve yollarına ağırlık vermek suretiyle Afrika Kıtası’nın etrafından dolanarak amacına ulaşabilme uğraşını gütmüşlerdir. Uzun bir mesafe olan bu güzergâh boyunca ve netice itibarıyla sadece yeni bir küresel ticaret güzergâhı doğmamış, batı ve Güney Afrika sahilleri de aynı ülkelerin ikmal ve lojistiğinin sağlanması maksadıyla zaman içerisinde işgal edilmiş ve kolonileştirilmiştir. Bu durum, Avrupa’da mülkiyet ve devlet sistemlerini etkilemiş, eğitim ve teknik donanım alanlarında yenilikleri beraberinde getirmiştir. Sömürgeci zihniyetin sahipleri Afrika’nın her kaynağını vahşice kullanırken; insanlarını köleleştirmiş yer altı ve yer üstü kaynaklarını ellerinden alarak kendi zenginliklerinin aracı olarak kullanmışlardır. Batı ve Güney Afrika’dan başlayan sömürgeci faaliyetler zaman içerisinde Afrika Kıtası’nın orta ve diğer bölgelerine doğru yayılmaya başlamıştır.

1960’lı yıllara kadar günümüz Afrika’sının çok sayıdaki bölgesinde aynı sömürge faaliyetleri devam etmiş, zaman içerisinde Afrika ülkeleri görünürde sömürgelerden kurtulmuş olsa da fiiliyatta ve ne yazık ki benzer amaçların bugün dahi devam ettiğini söyleyebilmek mümkündür. Dolayısıyla küresel Türk hakimiyetine karşı üstünlüğü ele geçirmek isteyen çevreler Afrika Kıtası’nda izledikleri insanlık dışı politikalarıyla yine bugün de aynı amaç yani küresel üstünlük mücadelesi için kirli faaliyetlerine devam etmektedirler. Belki sömürgecilik fiilî olarak bitmiş görülebilir, ama bu amacı taşıyan ülkeler arkalarında kendilerine hizmet edecek rejim ve isimleri bırakmışlar ve aynı kanallar vasıtasıyla da kendi hedeflerine bugün de ulaşmaya çalışıyorlar. Kendilerine hizmet etmeyi kabul etmeyenlere karşı ise oluşturulan yerel silahlı gruplar ve terör örgütleri eliyle yeni bir gündem yaratıp şartları yine istedikleri alana çekmeye zorluyorlar. Fakirlik ve yoksulluk kıskacında olan çoğu Afrika ülkesi işte bu zalimce emellerden henüz kurtulabilmiş değildir. Nüfus artışı itibarıyla dikkatleri üzerine çeken Afrika Kıtası’nın bugün dahi sahip olduğu zengin yer altı kaynakları kendisine pazar ve ham madde arayan niyeti kötü olan ülkelerin iştahını kabartmaya devam ediyor. Diğer yandan, Kızıldeniz üzerinden Akdeniz ve Hint Okyanusu’na açılma imkânı bulunan önemli geçiş güzergâhlarının varlığı sebebiyle Afrika Kıtası’nın doğu yakasında kalan bölgeler bugün hâlâ küresel üstünlük mücadelesinde yer almak isteyen ülkelerin öncelikli hedefleri arasında yer almaktadır. Sadece Cibuti’de aynı anda çok sayıda ülkenin askerî üssünün olması bu meselenin açık bir örneğidir. Dolasıyla gerek tarihsel perspektif gerekse günümüz koşulları dikkate alındığında Türkiye’nin Afrika’yla olan münasebetlerini büyük bir önem, insani temelli vizyon ve karşılıklı hak ve menfaatlerin gözetildiği kapsamlı bir politikayla ele alması zorunluluğu karşımızda bulunuyor.

Sayın Başkan, değerli milletvekilleri; tarih ve beşerî hafıza şahittir ki biz Türkler de uzun yıllar boyunca Afrika’da bulunduk. Kudretli Hakanımız Yavuz Sultan Selim Han’ın Mısır seferinden itibaren başlamak üzere Afrika Kıtası’nın büyük bir kısmında var olduk. Bugün “soykırım” olarak nitelenen insanlık suçlarıyla Afrika Kıtası ve sözde medeni çok sayıdaki Avrupalı devlet beraber anılırken bizler bugün dahi oralarda yüzyıllar önce yaptığımız hizmetlerle anılıyoruz. Ne mutlu ki bu insani yardımların bugün de devam ediyor oluşu Türkiye vizyonunu Afrika’da diğer ülkelerden ayıran en önemli etken olmaktadır. Dolayısıyla üzerinde müzakerede bulunduğumuz tezkereler gibi Afrika’da barış ve istikrara katkı sağlayacak uluslararası girişimlerdeki mevcudiyetimiz bizim açımızdan tarihe, bölge insanına ve gelecek vizyonumuza dair önemli ve değerli bir sorumluluk olarak görülmelidir.

Afrika Kıtası’nda var olan sorunları elbette biz yaratmadık ancak Afrikalıların kendi sorunlarını aşmalarında yardımcı olmak bu kapsamda örnek olacak bir siyasetin izlenmesi zorunluluğu da açıktır. Gerek Kuzey Afrika gerekse Güney Afrika’yla beraber Kıtanın iki uç noktasında yer alan ülkelerle geliştirdiğimiz olumlu ilişkilerin Kıta geneline yayılmasını sağlamamızın millî çıkarlarımıza da katkısı büyüktür. Ülkemizin sınırı aşan göçler ve terörle mücadele konularında sahip olduğu tecrübelere ilave olarak Covid-19 salgınında görüldüğü gibi, sağlık hizmetleri alanında da var olan büyük ve değerli potansiyelimizi Afrika’da bulunan ülkelerle paylaşmak insani sorumluluklarımızdan olduğu gibi, ülkemizin potansiyelini de artıracaktır.

2019 verilerini dikkate aldığımızda Afrika kıtasında var olan büyükelçilik sayımızın 42’ye ulaşmış olması, ticaret hacmimizin kıta genelinde 25 milyar doları aşması, Türk Hava Yollarının 38 ülkede toplam 58 destinasyona erişmesi ve TİKA faaliyetlerin de hâlihazırda 22 program koordinasyon ofisiyle faaliyet gösterilmesi elbette önemli ve değerlidir. Ancak bununla yetinilemeyeceği ise açıktır. Ulaşım, madencilik, enerji ve tarım alanındaki yetkinliklerimizle Afrikalı dostlarımızla müşterek çalışmalar gerçekleştirmek girişimci dış politikamızın pratiğini yansıtabilecektir.

Afrika’da yer alan çoğu ülkenin kalkınmada geri kaldığı dikkate alındığında Türkiye’nin bu ülkelerin gerçekleştirmek istediği altyapı yatırımlarına odaklanması faydalı olacaktır. Bu yatırımlar vasıtasıyla izlenecek yol sadece yatırımı yapıp, karşılığını alıp akabinde gitmek değil, aksine, tecrübe ve bilgi aktarımını da temin edip, dostane ilişkiler kurduğumuz Afrika ülkelerine kimsenin sağlayamadığı imkânı sunabilmektir. Zira, Afrika ülkeleri bugün hem kendi imkânsızlıklarını değerlendirmek üzere fırsat bekleyen ve dayatmacı yaklaşımlar sergileyen çevrelerden hem de yapılan yatırım karşılığında kendilerine mahkûm bırakan yeni yüzyıl tarzı sömürgeci anlayıştan rahatsızdır.

Diğer bir husus da kıta var olan istikrarsızlığın ana kaynağı olan terörizm belasından Afrikalı ülkeleri kurtarabilmek için icap eden yardımları sunmanın yanında, yine terörle mücadelede üstünlük sağlayan Türk savunma sanayisinin ürünleri olan askerî teçhizat ve araçların da Afrikalı ülkelere satılması için makul kanallar oluşturulmalıdır. Bu anlamda sadece Afrika Kıtası’na hitap edecek bir askerî fuar ve güvenlik forumunun tesis edilmesinin önemli olacağı ortadadır. Gerek teknolojinin gelişmiş olması ve özellikle uzay sahasındaki yeniliklere duyulan ihtiyaç, gerek ülkemizin küresel vizyonda yer alan uzay hedeflerimiz ve gerekse de Afrikalı ülkelerin bu anlamdaki yoksunluğu kıtadaki rekabette yeni koşullar yaratabileceğimiz bir başka alanı daha karşımıza çıkarmaktadır. Türkiye’nin uzayla ilgili millî hedeflerini tesis ederken bunu Afrika ülkelerinin de dahil edildiği bir ortaklıkla yapabilmesi, karşılıklı kazanımların yeni yüzyıldaki bir başka önemli ayağını oluşturulabilir. Mesele sadece Afrika Kıtası’nda ticaret hacmimizi artırmak, millî güvenliğimizle beraber hak ve menfaatlerimiz için yeni askerî üsler edinebilmek yahut bizde olmayan kaynaklara erişme imkânını bulmak olmamalı. Bunun ötesine ulaşan stratejiyle, çok daha geniş bir sahada Afrika’yla ilişkilerin geliştirilebileceği iyi anlaşılmalıdır. Bunu başarmamız hâlinde bahse konu olan meselelerin bizler için bir zorluk olmayacağı pek tabii görülecektir. İnsana insanca bir yaşam sunma ülküsünün ne anlama geldiği, Türk milletinin büyük devlet felsefesindeki yansımasının karşılığının ne olduğu Afrika’da gösterilmelidir. Özellikle 21’inci yüzyılda olması gereken hâliyle mevcut küresel düzene karşı iddialı bir alternatif sunarken, bunu başarabilmek için Afrika ülkeleriyle dayanışma hâlinde olmanın öncelikli olduğunu iyi kavramalıyız. Çeşitli fırsatlarda mevcut küresel sistemin vasatlığı gündeme geldiğinde ifade edilen ve Türkiye'nin resmî söylemi hâline gelen “Dünya 5’ten büyüktür.” ifadesinin daha çok Afrika’da yankılanıyor oluşunun anlamı açıktır. Ölçümüzde insanlığın huzurunu tesis etmek esas olmalıdır. Türkiye, dün Afrika'da sömürgeci değildi, asla da olmadı. Bugün ve yarınlar için beraber büyümeyi ve kalkınmayı hedeflediğini her yönüyle gösterdiği takdirde, hiç kimsenin kuşkusu olmasın, Afrika'daki kapılar bize daha fazla açılacaktır. Bu kapsamda, Türkiye'nin prestijini Afrika kıtasında yansıtan ve Türk milletinin feraset, muhabbet, şefkat ve dostluk elinin Afrikalı kardeşlerimize uzatılmasında sorumluluk üstlenen TİKA, Türk Hava Yolları ve diğer sivil toplum kuruluşlarına da teşekkür ediyoruz.

İlave olarak, FETÖ’nün kendisine yer edinmek için gözüne kestirdiği alanların başında geldiğinden dolayı Afrika'nın güvenlik diplomasisi anlamında bizim açımızdan sahip olduğu bir başka önem daha dikkatlerden kaçırılmamalıdır. Bu terör örgütünün şimdiye kadar bazı finans kaynaklarını Afrika'daki kimi ülkelere taşıdığı malumdur. Ayrıca, FETÖ okullarının da yine aynı coğrafyada kendini gösterdiği bilinmektedir. Gerek bahse konu olan terör örgütünün her türlü faaliyetlerinin engellenmesi ve yok edilmesi gerekse bundan sonrası için bir daha Afrika'da yer bulamamaları adına Türkiye yakın diplomasi faaliyetlerini hızlandırmalıdır; zafiyet oluşan alanlar varsa bunlar bir an evvel ortadan kaldırılmalıdır. Türkiye büyük bir küresel vizyonla 21’inci yüzyılda yoluna devam ederken, iletişimin sahip olduğu önemin farkına varılarak Afrika'da Türkçe eğitim veren kursların daha da yaygınlaştırılması konusunda var olan gayretlerin değeri mutlaka karşılık görmeli, kapsamı genişletilmelidir. Hâlihazırda, çoğu, kıtanın kuzey bölgesinde yaşıyor olmakla beraber, önemli sayıda Türk nüfusun Afrika kıtasında yaşam sürdüğü de asla akıllardan çıkarılmamalıdır.

Değerli milletvekilleri, tezkereye konu olan ülkelerden Mali, 1960 yılında Fransa’nın sömürgesinden çıkmış, 1 milyon 241 bin kilometrekarelik yüzölçümüyle geniş bir alana sahip olan Batı Afrika ülkesidir. 2013 yılında gerçekleştirilen silahlı grupların saldırısı ülkedeki kimi şehirlerin ele geçirilmesi sonucunu doğurmuş, bu durum Fransa’nın müdahalesini beraberinde getirmiştir. Aynı yıl Birleşmiş Milletler bünyesinde MINUSMA başlatılmıştır. Devam eden yıllarda gerçekleştirilen seçimlerde katılım oranının düşük olması ve şaibe iddiaları ülkeyi derin bir siyasi krize sürüklemiştir. Bununla beraber, Mali’deki fakirliğin artması ve kapsamı genişleyen iş bırakma eylemleri ile protestolar toplumsal sorunları en üst seviyeye taşımıştır.

Nihayetinde 18 Ağustos 2020 tarihinde ülkede gerçekleşen askerî darbe ise yeni bir dönemin kapılarını aralamıştır. Mevcut durumda Birleşmiş Milletler ECOWAS ve Afrika Birliği Mali’deki durumu yakinen takip etmektedir. Dikkat çekici olansa, bu tarihe kadar İbrahim Boubacar Keita’yı koşulsuz olarak destekleyen Fransa’nın birdenbire sessizliğe bürünmesidir. Mali’nin Fransa için taşıdığı önemin, bu ülkenin sadece eski bir sömürgesi olmasından kaynaklanmadığı, ayrıca Libya’ya Mali’de bulunan bazı silahlı grupların gönderilmeye çalışıldığı da iddialar arasındadır. Dolayısıyla bugünlerde Mali’de yaşanan gelişmelerin sadece bu ülkenin ve Batı Afrika’nın geleceğini değil, kıtanın kuzey bölgesini ve Libya’yı da ilgilendirdiği gerçeğini göz ardı etmemek gerekir. Mali’nin bundan sonraki dönemde izleyeceği yol, diğer bazı Afrika ülkeleri için de model olma riski yahut fırsatını aynı anda, beraber taşımaktadır.

Böylesi bir dönemde Dışişleri Bakanımızın 9 Eylül 2020 tarihinde Mali’yi ziyaret ederek ülkemizin desteğinin kardeş Malililerle beraber olduğunu yerinde ifade etmesi müspet bir gelişme olmuştur. Ancak askerî darbe sonrasında ülke idaresinin bir an önce sivil yönetime devredilmesi konusunda Türkiye’nin hassasiyetlerinin muhataplarına iletilmesi memnuniyet verici bir gelişme olacaktır. Mali’nin normalleşmesi ve istikrarlı bir yapıya sahip olması için ülkemizin bu zamana kadar verdiği desteğin bundan sonraki dönemde de esirgenmemesinin büyük bir öneme sahip olduğunu düşünüyoruz. Aynı şekilde, henüz istikrar ve barış iklimini yakalayamamış olan Orta Afrika açısından, ülkemizin Birleşmiş Milletler kapsamında sürdürülen çabalara destek olmasının önemi büyüktür. “Orta Afrika” adının hakkını vererek kıtanın merkezi konumunda yer alan jeostratejik potansiyeline ilave olarak, zulme uğrayan çok sayıda Müslüman’ın bu ülkede yer alması, ülkemizin doğrudan ilgi göstermesi gereken bir ehemmiyeti daha beraberinde getirmektedir. Günümüzde Orta Afrika Cumhuriyeti’nde yaşanan sorunların büyük bölümü, çevre ülkelerden kaynaklı nüfus ve tarihî özellikleri bulundurmakla beraber, bunun tersi olacak şekilde, sorunların aşılmaması durumuysa var olan kaotik gelişmelerin diğer komşu ülkelere de sıçrama potansiyelini taşımaktadır. Bu durum dikkate alındığında, Orta Afrika Cumhuriyeti’nin normalleşmesinin sağlanmasına katkıda bulunmak, kıtanın kalan bölümünde sağlanacak önemli bir destek olarak değerlendirilmelidir. Milliyetçi Hareket Partisi olarak, Meclisimize gönderilmiş olan tezkerenin bir yıl daha uzatılmasına bu sebeplerden dolayı olumlu yönde oy vereceğimizi ifade etmek isterim. Arzumuz, Afrika’da bölgesel istikrar ve barış için tehdit oluşturan insani ve siyasi krizlerin aşılmasına ülkemizin katkıda bulunması, böylelikle Afrika Kıtası’nda Türkiye'nin izlediği dış politikamızın güzel bir örneği olarak kabul edilmesidir.

Saygıdeğer milletvekilleri, sözlerime son vermeden önce, Ermenistan’ın Dağlık Karabağ bölgesindeki işgalini, işlediği insanlık suçlarını ve saldırganlığını kınıyor, kendi topraklarını kurtarmak, kendisine yönelen saldırıları bertaraf etmek ve güvenliğini sağlamak üzere meşru hakları çerçevesinde gayret sarf eden dost ve kardeş ülke Azerbaycan’a, Azerbaycanlı Türk askerlerine Cenab-ı Allah’tan muvaffakiyetler diliyorum. Temennimiz ve inancımız, can Azerbaycan’ın bir an evvel işgal altındaki topraklarını kurtarması, böylelikle bölgesel barış ve istikrarın sağlanmasıdır.

Ermenistan’ın saldırganlığını Tovuz ve Gence gibi Dağlık Karabağ dışındaki bölgelere yayma girişimi ise rezil fakat maksadına ulaşamayacak bir hesabın ürünüdür. Dağlık Karabağ ait olduğu yere dönmeden meselenin kapanacağını düşünenler büyük bir yanılgı içerisine girerler. Otuz yıldır bu meselenin çözümü için başta Minsk Grubu olmak üzere adım atmayanların bugünlerde yaptığı çatışmaların durdurulması” çağrısı Türklüğün Kafkasya’daki mevcudiyeti için büyük bir tuzak, kabul edilemeyecek, samimiyetsiz bir çıkıştır. Millî şairlerimizden merhum Ziya Gökalp’in “Düşman öz yurduna el attı/ Mezarından Ata’n kılıç uzattı/Yürü diyor, hakkı zulüm kanattı/Atillâ’nın oğlusun sen, unutma!/Medeniyet deme, duymaz, o sağır/Taş üstünde taş kalmasın, durma kır/Kafalarla düz yol olsun her yer bayır/Atillâ’nın oğlusun sen, unutma!” seslenişinde olduğu gibi Azerbaycan’ın kendi iradesini ortaya koyduğu, Türklüğün zilleti kabul etmeyip karşısında diz çökmeye mahkûm bırakacağı gün işte bugündür. Dağlık Karabağ’da kimin işgalci, kimin hak sahibi olduğu açıktır, Birleşmiş Milletler kararlarıyla da sabittir. Bu şartlarda bize göre Nahçıvan Özerk Cumhuriyeti’nin Azerbaycan Cumhuriyeti’ne katılması şarttır, tarihî zorunluluktur, çok acil bir ihtiyaçtır, deyim yerindeyse hayat memat konusudur.

Bu vesilelerle sözlerime son verirken, tezkerenin hayırlara vesile olması temennisiyle Gazi Meclisimizi sevgi ve saygılarımla selamlıyorum. (MHP ve AK Parti sıralarından alkışlar)

BAŞKAN – Halkların Demokratik Partisi Grubu adına Sayın Hakkı Saruhan Oluç.

Buyurun Sayın Oluç. (HDP sıralarından alkışlar)

HDP GRUBU ADINA HAKKI SARUHAN OLUÇ (İstanbul) – Sayın Başkan, sayın milletvekilleri; Mali uzun yıllardır istikrarsızlık ve darbelerle karşı karşıya kalan bir Afrika ülkesi. Yolsuzluk ve ekonomik sorunlar başta olmak üzere, etnik grupların yaşadığı sorunlar ve El Kaide, IŞİD türevi ve benzeri çeteler Mali’yi istikrarsızlığa ve dış müdahalelere açık bir hâle getirdi. Mali’deki istikrarsızlık hâli bölgedeki çetelerin de hareket alanını genişletti. Bu vesileyle bu çete yapılarının Orta Doğu’da, bölgemizde, Irak ve Suriye’de yarattıkları sorunlara değinmek istiyorum. Bugün 6 Ekim olması vesilesiyle de 6-8 Ekim 2014 günlerini ve yaşananları hatırlatmak istiyorum.

O dönemde IŞİD terör örgütü başta Suriye ve Irak’ın önemli şehirlerinde ve bölgelerinde büyük katliamlar yapmış, binlerce insanı katletmişti. Milyonlarca Kürt, Türkmen, Arap, Alevi, Hristiyan, Ezidi ve çeşitli inançlara sahip halkları yerlerinden yurtlarından göç ettirmiş, kadınları pazarlarda satmış, tecavüz etmiş, insanların kafalarını kesmiş, şehirleri yıkarak ve işgal ederek kendine bir iktidar alanı yaratmayı hedeflemişti.

Yaşanan böylesi bir süreçte âdeta bir vahşet coğrafyası yaratmak amacında olan IŞİD, Kobani kentini de kuşatmaya almıştı. Bu kentte yaşayan insanlara karşı ağır kitle imha silahları kullanarak ve bombardımanlarla katliama yönelmiş olan IŞİD bu kente dört bir yandan saldırmaktaydı.

Kobani kenti, biliyorsunuz, Türkiye’nin Urfa ili Suruç ilçesiyle arasında sadece devlet sınırı bulunan, ancak birkaç yüz metre mesafede olan ve çoğunluğu Suruç ilçesinde yaşayan vatandaşlarımızın yakın akrabalarının bulunduğu bir yerleşimdir. Aradaki sınır, insanların ilişkileri, akrabalıkları, sosyal ve toplumsal yakınlıkları bakımından neredeyse yok denecek kadar yapay bir hâle gelmiştir. İnsanlar teyze çocuğudur, damadıdır, gelinidir; birbirlerine gidip gelirler, Mürşitpınar Sınır Kapısı’ndan ticaret yaparlar.

Burada yaşanacak bir katliam Kürt vatandaşlarımız açısından büyük bir rahatsızlık anlamına gelecektir. Bu nedenle partimiz gerek Irak gerekse Suriye’deki Alevi, Türkmen, Arap, Kürt, Hristiyan toplumlarının IŞİD’in hedefinde olmaları dolayısıyla yaşadıkları bölgelerle ilgili olası katliamlara karşı sürekli duyarlılık çağrısı yapmıştır o dönemde. Bahsedilen süreçte de tüm dünya kamuoyu IŞİD çetelerinin insanlığa karşı işlemiş oldukları bu suçları durdurmak için çeşitli şekillerde duyarlılık çağrıları yapmıştır. Bu anlamda IŞİD çetelerine karşı kurulan uluslararası koalisyon, IŞİD’e karşı siyasi ve askerî mücadeleyi yürütmüştür.

Bu kapsamda birçok kez başta partimiz olmak üzere koalisyon güçlerinden tutun da Türkiye ve dünya demokratik kamuoyu bu barbar çetelere karşı Türkiye’deki Hükûmetin tutumunu eleştirmiştir, insanlığa karşı tüm dünyanın gözleri önünde suç işleyen bu terör örgütüyle mücadele etme noktasında Türkiye Cumhuriyeti devletine çağrıcı olmuştur. Buna karşılık Adalet ve Kalkınma Partisi Hükûmeti ısrarla yapılan tüm çağrılara uzun zaman duyarsız kalmıştır.

Kobani sınırında yer alan Mürşitpınar Sınır Kapısı’nı savaştan kaçan sığınmacılara ve insani yardımlara bir açıp bir kapatan Adalet ve Kalkınma Partisi Hükûmetinin bu konuyla ilgili yürüttüğü siyaset son derece sorunlu olmuştur.

6-8 Ekim nasıl bir siyasi ortamdı, buna da kısaca değinmek ve hatırlatmak istiyorum. 6-8 Ekim 2014’te Türkiye’de çözüm süreci devam ediyordu. İmralı görüşmeleri, heyetimizin Ankara’da Hükûmetle görüşmeleri devam ediyordu. Süreç kopmuş, bitmiş değildi. İmralı’da yapılan görüşmelerin bazılarında Suriye’deki durum da tartışılıyordu. Türkiye’de Kürt sorununun çözüm süreci, bölge düzeyinde İran, Irak ve Suriye’deki Kürtleri nasıl etkileyecek; dolayısıyla Türkiye’nin güvenliğini ilgilendiren meseleler ele alınırken oradaki Kürtlerle ilişkiler nasıl kurulacak; yeni yüzyılda Türkiye Cumhuriyeti devletinin hem kendi yurttaşları olan Kürt halkıyla hem de diğer ülkelerde yaşayan Kürtlerle ilişkileri nasıl olacak; bütün bunların hepsi o süreçte tartışma konusu olan konulardı.

İşte bu siyasal ortamda eylül ayında IŞİD Kobani’yi kuşatmaya başladı. Büyük bir askerî güçle, tanklarla, toplarla, o zaman Musul’dan elde ettiği ağır silahlarla Kobani’nin etrafını çevirmeye başladı. Kobani’de 100 bine yakın insan başka yerlerden de gelip oraya yerleştiği için kasabanın nüfusu 3’e katlanmıştı. IŞİD operasyonlarını, saldırılarını, eylemlerini giderek artırıyor, bu insanlar da köyleri terk ede ede ilçe merkezine geliyorlardı. IŞİD orayı ele geçirdikten sonra bütün Türkiye sınırına hâkim olmak için önünde neredeyse hiçbir engel kalmayacaktı. Binlerce insanın katledilme tehlikesi vardı; birçok yerde yirmi, yirmi beş güne yayılan protesto gösterileri Türkiye sınırları içinde de dünyanın bütün ülkelerinde de bu nedenle yapılıyordu. 6 Ekim akşam saatlerinde IŞİD terör örgütünün Kobani’nin dünyayla tek bağlantısı olan Mürşitpınar Sınır Kapısı’nı kuşatması sonucunda sivillerin katliamı olasılığıyla bir kez daha yüz yüze kalındı. Bu konuda Kobani’de yaşayanlar durumun vahametini ve acil önlem alınması hakkındaki taleplerini bizleri telefonla arayarak ilettiler. İki taraftan sınır kapısı kuşatılmıştı, her an düşme tehlikesi vardı ve düştüğü takdirde, Mürşitpınar Sınır Kapısı ele geçirildikten sonra aslında Kobani’nin dünyayla bağları tamamen kesilecekti. Bunun üzerine, olağanüstü toplantı hâlinde olan merkez yürütme kurulumuz Eş Genel Başkanımız Selahattin Demirtaş aracılığıyla o dönemin Başbakanına telefonla ulaştı, acil bir insani müdahale ve koridor açılması konusunda kendilerine ihtiyaçlar tüm açıklığıyla aktarıldı. Konuşma detayları o günü yaşayanların ve benim de -ben de o günü yaşayanlardan biriyim- hafızalarımızdadır, neler söylendiği hafızalarımızdadır. Birkaç saat içinde talep edilenlerin yerine getirileceğine dair dönemin Başbakanı tarafından söylenen sözler hafızalarımızdadır ama gördük ki aradan geçen zamanda -birkaç saati kastediyorum- Hükûmet tarafından yaşanacak katliamı önlemeye yönelik hiçbir adımın atılmadığı anlaşıldı. Hükûmeti harekete geçirmek, dünyanın olası katliama seyirci kalmasını engellemek amacıyla Kobani’de yaşanan durum kamuoyuyla bizim tarafımızdan paylaşıldı, bu paylaşım ve acil önlem alınması talebi en temel demokratik hak çağrısıdır, bir Anayasal haktır demokratik protesto hakkı. Çözüm sürecindeyiz o dönemde, görüşmeler yürütüyoruz aynı zamanda, öyle kolay kolay Hükûmetle çatışacak bir pozisyona girmemeye özen gösteriyoruz. Hükûmet de bizimle ilişkilerinde buna dikkat ediyor, o günleri bilenler hatırlayacaklardır.

Acil demokratik eylem çağrısı, demokratik kitle örgütleri, siyasi partiler ve sivil toplum kurumlarının en temel hakkıdır çünkü toplumda duyarlılık yaratmak ve hükûmetlerin çeşitli sorunlar karşısında insan haklarının ve yaşam hakkının korunmasından yana davranmaları için başvurulan yollardan biri olan bu tür çağrılar, demokratik protesto ve duyarlılık yaratma eylemleri için kullanılan bir haktır. Acil demokratik dayanışma çağrısı hiçbir şekilde şiddeti teşvik veya ima eden bir çağrı değildir ve olmamıştır; tamamıyla, demokratik anlamda bir duyarlılık çağrısıdır.

Adalet ve Kalkınma Partisi Hükûmetinin Kobani’de işlenen insanlığa karşı suçlara dair yürüttüğü politikanın yanlış olduğu, Türkiye sınır kapılarının insani yardıma ihtiyaç duyan sığınmacılara kapatılmasının Birleşmiş Milletler Mülteciler Yüksek Komiserliğinin kriterlerine uymadığı tarafımızca açıkça ifade edilmiştir. Dolayısıyla Adalet ve Kalkınma Partisi Hükûmetinin uyguladığı bu pratiğin değişmesi ve yaşam hakkının korunması için kamuoyu yaratmak ve siyasi bir ağırlık oluşturmak bizim birincil görevimizdir, kaldı ki bu söylediklerimizi bir süre sonra Adalet ve Kalkınma Partisi Hükûmeti de yerine getirdi. Yani 29 Ekimde, 6-8 Ekim 2014 tarihinden sonra, 29 Ekimde, o ekim ayının 29’unda adımlar attı. Buraya tekrardan, biraz sonra döneceğim.

Şimdi, 7 Ekim günü ve sonrasında gerek protesto eylemleri yapanlar gerekse de bu eylemlere karşı olan çeşitli gruplar arasında çatışmaların çıkması, güvenlik güçlerinin halka yönelik orantısız ve aşırı güç kullanması, kitlelere ateş etmesi sonucu onlarca yurttaş ölmüş, yüzlercesi yaralanmıştır; onlarca insanımız sokak ortasında ölmüştür. Bu katliamları gerçekleştirenler belli olduğu hâlde hiçbir hukuki işlem başlatılmamış, bu kişiler âdeta koruma altına alınmış ve cezasızlıktan yararlandırılmıştır. Adalet ve Kalkınma Partisi Hükûmetinin yaptığı budur esas itibarıyla. Sadece Diyarbakır’da değil; İzmir’de, Antep’te, Batman’da, her tarafta linç hadiselerinin bir tek tutuklusu yoktur.

Biz ne yaptık bu olaylar yaşandıktan sonra, bir parantezle belirtmek istiyorum. Milletvekili arkadaşlarımız ve Meclis Grubumuz olarak Parlamentoda defalarca araştırma ve soru önergeleri verdik; kürsüye çıktık, anlattık; gelin, araştırma komisyonu kuralım, bu provokasyonlar nasıl oldu, kim sorumlu, kim suçlu, siyaseten ve hukuken bunu araştıralım dedik; Parlamento bir rapor hazırlasın dedik. Çünkü onunla ilgili davalar açılacaktı hem bu davalara bir altyapı oluştursun hem de biz siyaseten hep birlikte ders çıkaralım dedik ama her zaman iktidar oylarıyla bu önergelerimiz reddedildi, soru önergelerimize cevap verilmedi. Yani araştırılmasını isteyen biziz “Gizli, saklı kalsın.” diyenler sizlersiniz. Çünkü derdiniz başkaydı: HDP’yi karalama, tutuklama, kamuoyunda linç etme; amacınız, HDP’yi demokratik siyasetten tasfiye etmekti, intikam operasyonu yapmaktı, o nedenle kabul etmediniz bu önerilerimizi.

Şimdi, verilen araştırma önergelerinin reddedilmesini elbette ki tarihe bir kayıt olarak düştük ve bahsedilen bu süreçte, Kürt yurttaşlara yönelik gerçekleştirilen ölümlere, yargısız infazlara ve linçlere ilişkin yargı mercisi bugüne kadar failleri bulma noktasında tek bir somut adım atmamıştır bir dava dışında. Bu ölümlerin sorumlularının açığa çıkarılması gerektiğini her dönemde dile getiren bizleriz ama yargı susmuştur ta ki geçtiğimiz günlere kadar.

Şimdi, geriye dönüp birkaç hatırlatma yapmak istiyorum. Sayın Muş bugün dedi ki: “Konuşun, konuşun hiçbir şey gizli kalmasın.” Evet, konuşacağız, hep konuşacağız bunları. Şimdi geriye dönelim: 1 Ekim 2014, o dönemin Başbakanı Davutoğlu ile bizim o dönemki Eş Genel Başkanımız Selahattin Demirtaş görüşme yapıyorlar ve yanlarında Milletvekilimiz Selma Irmak var aynı zamanda. Başbakanlık çıkışında açıklama yapılıyor. Neden bu görüşme oluyor? Çünkü, Kobani’de yaşananlar belli. Bakın, 1 Ekimden bahsediyorum, açıklama yapılıyor ve görüşme olumlu geçti deniliyor. Sadece biz söylemiyoruz bunu, Yalçın Akdoğan, sizin milletvekiliniz şu anda, açıklama yapıyor ve diyor ki: “Görüşme çok samimi geçti, gerilimin düşürülmesi açısından önemli bir görüşmeydi.” Açın gazetelere bakın, iki gün sonra Salih Müslim, Türkiye’ye davet ediliyor, geliyor ve Dışişleri Bakanı Müsteşarıyla görüşme yapıyor, taleplerini iletiyor, o görüşmenin sonucunda tekrar geriye dönüyor. O dönemin Başbakanı Davutoğlu -yine basını açıp bakın, okuyacaksınız- “Salih Müslim’e net teklifimizi yaptık, dedik ki: ‘Türkiye’de artık çözüm süreci var, size farklı bakıyoruz ancak sizin de rejimle iş birliğini kesmeniz, Suriye Ulusal Koalisyonuna katılmanız, diğer Kürt gruplarla birlikte hareket etmeniz lazım’” dedi o dönemde. Bunların hepsi peş peşe, aynı günlerde gerçekleşti.

Hatırlatayım, Salih Müslim ve Asya Abdullah, Kobani olaylarından bir yıl sonra Türkiye’ye geldiler ve Türkiye üzerinden Avrupa’ya gittiler. Türkiye’de Atatürk ve Esenboğa havalimanlarını kullanarak Fransa’ya geçtiler, bir yıl sonra oldu bu. Bunların hepsi 6-8 Ekimden sonra yaşanan gelişmelerdi.

Şimdi, 6 Ekimde birçok yerde -biraz evvel de söyledim- Eylülün 15’inden 20’sinden sonra yapılan çeşitli protesto eylemleri vardı ve hiçbirinde bir damla kan akmadı bu protesto eylemlerinin, hiçbirinde şiddet yaşanmadı bu protesto eylemlerinin, hiçbir yurttaşımız ölmedi bu protesto eylemlerinde yani hiçbir taşkınlık, şiddet yok, 6 Ekim günü de yok. 6 Ekim günü İstanbul’da, Diyarbakır’da, Batman’da, Adıyaman’da, birçok yerde protestolar var, sürüyor, gündüz saatlerinde. En küçük bir olay yok, hiçbir taşkınlık ve şiddet eylemi yok. Bizim çağrı yaptığımız saatte Türkiye’nin birçok yerinde zaten irili ufaklı yürüyüşler, eylemler yapılıyor. En küçük bir şiddet yok, yaralama yok, öldürme yok, talan yok, hiçbir şey yok, polis müdahalesi de yok. Ertesi gün 7 Ekim öğlen saatlerine kadar sürüyor, hiçbir şey yok, saat 14.30 Muş/Varto’da 1 yurttaşımız polisler tarafından öldürülüyor. Aynı gün o talihsiz açıklamayı yapıyor Cumhurbaşkanı Tayyip Erdoğan, 14.00 sularında Antep’teki mülteci kampında diyor ki: “Kobani düştü, düşecek.” İşte bu, işte bu açıklama her şeyi tetikleyen açıklama oluyor. Şiddet başlıyor ve belli ki pusuda bekleyenler varmış.

MEHMET MUŞ (İstanbul) – Allah Allah! Siz sütten çıkmış ak kaşıksınız zaten.

HAKKI SARUHAN OLUÇ (Devamla) – Ben anlatayım efendim, siz sonra cevap verin, konuşmayı sürdürelim.

Yani “Pusuda bekleyenler varmış.” diyorum, pusuda bekleyenler bunu duyar duymaz harekete geçiyorlar.

MEHMET MUŞ (İstanbul) – Siz sütten çıkmış ak kaşıksınız zaten.

HAKKI SARUHAN OLUÇ (Devamla) – Şimdi, hâlâ Varto’da öldürülen 25 yaşındaki yurttaşımızın faili kimdir açığa çıkmadı ama biliniyor aslında kimin ateş ettiği.

MEHMET MUŞ (İstanbul) – İhbar edin, ihbar edin. (HDP sıralarından gürültüler)

HÜDA KAYA (İstanbul) - Nasıl olsa cevap vereceksin.

HAKKI SARUHAN OLUÇ (Devamla) – Şimdi, efendim, savcılık biliyor, savcılık herhangi bir araştırma da yapmıyor. Kolayı ne? HDP'nin üstüne atın. Görgü tanıkları var, polisin bulunduğu yerden ateş açılıyor ama bakın, bu provokasyonlar da bitmiyor.

Şimdi, bir taraftan HÜDAPAR’ın binalarına saldırılar oluyor, bir taraftan HDP'nin binalarına saldırılar oluyor. HÜDAPAR ile HDP birbirine düşürülmeye çalışılıyor. Aynı saatlerde birbirine yakın yerlerde yapılıyor üstelik bunlar ve bunun sonunda çok sayıda HDP'li ve HÜDAPAR’lı, kimliği belirlenemeyen kişiler tarafından katlediliyor. Yasin Börü ve arkadaşları da öyle, Antep’teki arkadaşlarımız da öyle, İzmir’deki arkadaşlarımız da öyle, linç edilerek öldürülüyorlar.

Bakın, birbirine misilleme değil bunlar, birbirine yakın saatlerde yapılıyor. Biz Türkiye'de aslında bu tür provokasyonların nasıl örgütlendiğini, nasıl yapıldığını çok iyi biliyoruz, çok fazla örneği vardır bu konuda. Sosyal medya kullanılıyor, sosyal medyaya görüntüler, linç görüntüleri atılıyor ve onun arkasından işler büyümeye devam ediyor.

Şimdi, bu işler 8 Ekime kadar devam ediyor. Peki, biz bu saatlerde ne yapıyoruz bunlar olurken? Biz bütün il ve ilçe teşkilatlarımızı arıyoruz, “Bütün şiddet olaylarını durdurmak için elinizden ne geliyorsa yapın.” direktifini veriyoruz, tek tek bütün il ve ilçe teşkilatlarımızı arıyoruz, “Provokasyonlara gelmeyin. Yağma, öldürme, şiddet nerede varsa önüne geçmeye çalışın. “Bizimle alakalı değildir, kesinlikle büyük bir provokasyondur.” diyoruz.

Biz bunu söylüyoruz da inanmayacaksınız siz ama inanacağınız bir şey söyleyeceğim şimdi. Geçen gün gözaltına alınan o dönem idare amirimiz olan Sırrı Süreyya Önder savcılıkta ifadesini verdi. Size buradan çok küçük bir parça okuyacağım, isteyenlere de o ifadeyi dağıtabiliriz. O ifadesinde dedi ki: “Kırk sekiz saat boyunca İçişleri Bakanlığında bulundum, makamındaydık. Odada ben ve İdris Baluken bulunmaktaydı. Efkan Ala’yla birlikte bütün bu provokasyonların sona erdirilmesi için birlikte çalıştık.” diye açıkladı. Yani, şimdi, sizin milletvekiliniz olan dönemin İçişleri Bakanı Efkan Ala her şeyi biliyor. O gün o demişti ki: “Kontrol edemediğimiz güvenlik güçleri var, kontrol edemediğimiz.” Şimdi, biz bunların hepsinin konuşulmasını istiyoruz, evet hepsinin konuşulmasını istiyoruz.

Şimdi, koordinasyonu İçişleri Bakanlığında bizim milletvekillerimiz, idare amirimiz Sırrı Süreyya Önder yaptı ve bu konuda Efkan Ala hepsinin tanığıdır, şahididir ve şiddet eylemleri durdurulsun diye, provokasyonların önü alınsın diye elimizden gelen her şeyi yaptık.

Bu da yetmedi Öcalan’dan İmralı’dan mesaj geldi 9 Ekim günü alelacele, el yazısıyla. O mesajı kim getirdi, biz mi getirdik? Hayır. Siz getirdiniz, Hükûmet getirdi ve biz okuyalım diye getirdiniz onu ve o mesajda Öcalan’ın çağrısı çok açıktı. “Derhâl durmalıdır provokasyonların hepsi, gösteriler durmalıdır, şiddet eylemi yapan, bizden değildir, provokatördür.” dedi o mesajda ve bunun üzerine adım adım o eylemler, o provokasyonlar durdu.

Durdu mu? Durmadı. Orada durdu ama Bingöl’de bir provokasyon oldu. Siz hatırlarsınız Bingöl’de bir provokasyon oldu. Bingöl Emniyet Müdürüne suikast haberi geldi, yanındaki 3 polis memuru katledildi, kendisi yaralıydı. O kadar büyük ki bu provokasyon yani bu provokatörler vazgeçmediler ama sonunda Bingöl’ün de büyük bir provokasyon olduğu ortaya çıktı, sizin Hükûmetiniz ortaya çıkardı.

Şimdi 6-8 Ekimde bunlar yaşandı. 29 Ekimde yani yirmi gün sonra Türkiye ile Kürdistan Federal Bölgesi Irak devleti arasındaki sınır kapısı Habur’dan 150 peşmerge 80 araçlık konvoyla Habur’dan girdi, İpek Yolu’nu kullanarak Silopi, Cizre, Nusaybin üzerinden Suruç’a geldi ve Kobani’ye geçti. İşte bu yapılsın isteniyordu o zaman. Bu, yirmi gün gecikmeseydi hiçbir yurttaşımız canını kaybetmeyecekti. Ortada bir suç yok, çağrının kendisi ne şiddet içeriyor ne şiddetin imasını içeriyor ne de böyle bir şiddet ortamının ihtimali var biz yaptığımızda. Bırakın bir şiddet eylemini teşvik etmeyi, durdurabileceğimiz en küçük şiddet eyleminin peşine varıp durdurmak için üç gün boyunca uğraştık, bütün çabamız, gayretimiz bunun üzerineydi. Dedim ya, İçişleri Bakanı bunun tanığıdır.

Peki, 6-8 Ekim provokasyonlarının gerçek nedenini araştırmak yerine kimlerdi bunları yapanlar, niye yaptılar, bütün bunları ortaya çıkarmak yerine niye ucuz siyaseti seçtiniz, “Sorumlu HDP” sloganlarıyla ortaya çıktınız? Neden bir sonraki seçime parti olarak girmeye hazırlanan HDP’yi baraj altında bırakmak için ve aynı zamanda 15 Temmuza giden yolu açtınız? Bunların hepsini tartışacağız elbette ki. O günün devlet kadrolarına yerleşmiş olan cemaat üyelerini, İran istihbaratını, Orta Doğu’daki başka istihbarat örgütlerini… Bunları biz söylemiyoruz, İçişleri Bakanı, arkadaşlarımıza söyledi “Bunları biz tespit ettik. Batılı istihbarat örgütleri büyük bir provokasyon yapmaya çalıştılar.” dedi; kısmen de başarılı oldular.

Bakın, o zaman, 9 Ekimde sizin Genel Başkanınız Erdoğan ne diyor: “Sahnelenen bu oyunun çözüm sürecini ve kadim kardeşliğimizi sabote etme amacını taşıdığı açıktır.” Bunu sizin Genel Başkanınız söylüyor: “Çözüm sürecini sabote etme amacını taşıdığı açıktır”

(Mikrofon otomatik cihaz tarafından kapatıldı)

BAŞKAN – Tamamlayınız sözlerinizi.

HAKKI SARUHAN OLUÇ (Devamla) - Şimdi, biz açıkça tekrar bir şeyi söylüyoruz: O gün kim bu sabotajı yaptıysa, kim bu provokasyonların arkasında durduysa, kimlerse onlar, işte bugün HDP’yi demokratik siyasetten tasfiye etmeye çalışanlar, bize karşı intikam operasyonu sürdürenler, arkadaşlarımızı hukuksuz yere cezaevinde tutanlar, gözaltına alıp tutuklayanlar, kayyumları atayanlar aynı zihniyetin devamcılarıdır. Kim size bunları yaptırıyorsa o günkü provokasyonun arkasında duranlar da esas itibarıyla onlardır. Şimdi soruyoruz: O dönemin mülki amirleri neredeler? Diyarbakır, Siirt, Muş, Van, Mardin, Antep, Adana, Batman ve Bingöl’ün mülki amirleri neredeler, ne yapıyorlar, ne görevdeler? Bunu söylüyor musunuz? Kimse bunları ne sordu ne de söyledi.

Şunu son bir cümle olarak söyleyeyim: Yitip giden her can bizim canımızdır. Herkes, onlarca genç ölmüştür. Sadece gençler değil, yaşı ilerlemiş olanlar da ölmüştür.

(Mikrofon otomatik cihaz tarafından kapatıldı)

HAKKI SARUHAN OLUÇ (Devamla) – Efendim, bitiriyorum.

BAŞKAN – Uzatmanızı verdim Sayın Saruhan. Sadece sözlerinizi tamamlayın, son cümlenizi alayım.

Buyurun.

HAKKI SARUHAN OLUÇ (Devamla) – Son cümlelerim… Selamlayayım…

Teşekkür ederim.

Her ölen insan bizim canımızdır ve onların yaşam hakkı, mal ve can güvenlikleri bizim açımızdan kutsaldır ve aralarında hiçbir ayrım yapmıyoruz. Bunu net olarak bir kez daha vurgulamış olayım.

O nedenle şunu söyleyelim: Bunu tartışacağız, araştırma komisyonu kurulmasını talep etmeye devam edeceğiz, siz bunu kabul edene kadar bunu yapacağız çünkü bu Mecliste yapılmış olan bir örnek vardır. 90’lı yıllarda Faili Meçhul Cinayetleri Araştırma Komisyonu kurulmuştur ve çok ciddi bir araştırma yapmıştır ve bütün gerçekleri ortaya çıkarmıştır. Bu konunun da araştırılması ve gerçeklerin ortaya çıkarılması, bizim açımızdan son derece önemlidir. Bunu bir kez daha vurgulamak istiyorum.

Teşekkür ederim. (HDP sıralarından alkışlar)

MEHMET MUŞ (İstanbul) – Sayın Başkan…

BAŞKAN – Sayın Muş, buyurun.

MEHMET MUŞ (İstanbul) – Sayın Başkan, yerimden bir söz talebim var.

BAŞKAN - Yerinizden söz vereceğim.

IV.- AÇIKLAMALAR (Devam)

25.- İstanbul Milletvekili Mehmet Muş’un, İstanbul Milletvekili Hakkı Saruhan Oluç’un (3/1323) esas numaralı Cumhurbaşkanlığı Tezkeresi üzerinde HDP Grubu adına yaptığı konuşmasındaki bazı ifadelerine ilişkin açıklaması

MEHMET MUŞ (İstanbul) – Sayın Başkan, değerli milletvekilleri; sayın hatip öyle bir tablo çizdi ki sütten çıkmış ak kaşık gibi, hiç bu olaylarla alakaları yok; onlar gayet meşru, hukuk içerisinde kalmak kaydıyla Türkiye'nin geleceği ve bekası için hareket etmişler. Elhak, bunu dinleyen bunu anlıyor. Devlet suçlu, o olayları bastırmaya çalışan kamu görevlileri suçlu, şehit olan polisler suçlu ama bir tek suçsuz var, bu olayları körükleyen, bu olayları organize eden HDP suçsuz.

Sayın Başkan, şunu ifade etmemiz lazım: IŞİD veya DAEŞ laboratuvarda üretilmiş bir terör örgütü. Neydi bunun amacı? Bunun amacı, oradaki insanları korkutmak, Suriye’nin bir bölgesini, oraları boşaltmak ve buraları PKK’ya bırakmaktı. Bu amaçla kuruldu bu.

HÜDA KAYA (İstanbul) – Ya, IŞİD’i mi savunuyorsunuz?

MEHMET MUŞ (İstanbul) – Dinlersen öğreneceksin ne savunduğumu.

HÜDA KAYA (İstanbul) – Bu ne demek? IŞİD’i mi savunuyorsunuz?

MEHMET MUŞ (İstanbul) – IŞİD’in Allah belasını versin, PKK’nın da, onu destekleyenlerin de. Tamam, anladınız mı?

HÜDA KAYA (İstanbul) – Bu, IŞİD’çilik; siz resmen bunu yapıyorsunuz

(Mikrofon otomatik cihaz tarafından kapatıldı)

BAŞKAN – Buyurun, Sayın Muş.

MEHMET MUŞ (İstanbul) – Sayın Başkan, çok rahatsız oluyor “PKK” deyince.

HÜDA KAYA (İstanbul) – Resmen IŞİD’i meşrulaştırmaktır sizin yaptığınız.

MEHMET MUŞ (İstanbul) – Bu terör örgütü, buralardaki insanların, bu bölgede yaşayanların korkuyla, zalimlikle kaçmasına sebep oldu. Sonra…

HÜDA KAYA (İstanbul) – Siz böyle konuşarak IŞİD’i meşrulaştırıyorsunuz.

BAŞKAN – Sayın Kaya, rica ediyorum, lütfen Hüda Hanım.

MEHMET MUŞ (İstanbul) – Allah belasını versin IŞİD’i destekleyenlerin de, IŞİD’in de. Rahatladınız mı?

HÜDA KAYA (İstanbul) – Ya gördük gördük, desteğinizi, yaptıklarınızı gördük!

MEHMET MUŞ (İstanbul) – Bin belasını versin, PKK’nın da versin. Bir rahat olun ya!

BAŞKAN – Sayın Muş, siz Genel Kurula hitap edin, Hüda Hanım’ı bırakın.

HÜDA KAYA (İstanbul) – Gördük IŞİD’e neler yaptığınızı hepimiz!

MEHMET MUŞ (İstanbul) – Sayın Başkan, ne kadar rahatsız oluyor bu hanımefendi!

HÜDA KAYA (İstanbul) – Biliyoruz, IŞİD’e neler yaptığınızı hepimiz biliyoruz.

BAŞKAN – Sayın Kaya, lütfen.

MEHMET MUŞ (İstanbul) – Sayın Başkan, burada yapılan hadise şu: Bu terör örgütü bu korkuyla beraber Suriye’nin kuzeyi boşaltılıyor ve orada yaşayan Türkmenler, Araplar, Kürtler, bu insanlar kaçıyorlar, yerlerini yurtlarını terk ederek geliyorlar.

IŞİD’e karşı da, DAEŞ’e karşı da en büyük darbeyi vuran, Türkiye Cumhuriyeti devletidir, en büyük kaybı biz vurdurduk ve o bölgeden de çıkmasını sağlayan aslında Türkiye Cumhuriyeti devletidir. Bunun da kayıtlara geçmesini isterim.

Sonra ne oldu?

(Mikrofon otomatik cihaz tarafından kapatıldı)

BAŞKAN – Buyurun.

MEHMET MUŞ (İstanbul) – Sonra, PKK’nın uzantısı YPG -ki aynı yapılar bunlar, orada YPG, öbür tarafta PJAK, bu tarafta PKK- bu yapı ortaya çıkıyor.

MAHMUT TOĞRUL (Gaziantep) – Ya siz bir yıl sonra ağırladınız, bir yıl sonra!

MEHMET MUŞ (İstanbul) – Bir bakıyorsunuz ki bu zalim, bu katil terör örgütü DAEŞ’i yeniyor, onun boşalttığı yerlere bu yerleşiyor, Yerleşiyor, yerleşiyor, ta Rakka’ya kadar, Fırat’ın doğusundaki bölgeye olduğu gibi PKK yerleşiyor. Bu da bir terör örgütü. DAEŞ, Kobani’ye saldırdığı zaman, oradaki insanları katletmeye çalıştığı zaman o insanlara bağrını, yüreğini açan kim? Türkiye Cumhuriyeti devleti, biz açtık, biz açtık.

Sonra, şimdi, bunlar terör örgütlerinden çok rahatsızlar ya, Münbiç’te yüzde 95 Araplar yaşıyor, PKK orayı zaptetti, oradan çıkmıyor; peki, aynı hassasiyeti gösteriyor musunuz? Göstermiyorsunuz. Peki, Türkiye'nin o hat boyunca, Fırat’ın doğusundan ta bizim sınırımızın bittiği Şırnak’a kadar olan hat boyunca Türkmenler, Araplar, Kürtler yaşıyordu, o insanları yerlerinden etti, orada şu an PKK var; peki, niye ondan rahatsızlık duymuyorsunuz?

HÜDA KAYA (İstanbul) – Ya, siz halktan şikâyet ediyorsunuz. Oranın halkı onlar, halkı!

(Mikrofon otomatik cihaz tarafından kapatıldı)

BAŞKAN – Son cümlelerinizi, son sözlerinizi alayım lütfen.

Buyurun.

MEHMET MUŞ (İstanbul) – Niye onlardan rahatsızlık duymuyorsunuz? PKK orada olsun, PKK oraya yerleşsin.

HÜDA KAYA (İstanbul) – Onlar oranın halkı, dışarıdan kimse gelmiyor!

MAHMUT TOĞRUL (Gaziantep) – Ya kim gelsin oraya? Oranın halkı dışında kim gelsin?

HÜDA KAYA (İstanbul) – Hiç dışarıdan kimse gelmiyor!

BAŞKAN – Sayın Toğrul, Sayın Kaya; lütfen, rica ediyorum.

MEHMET MUŞ (İstanbul) – Çünkü orada milyonlarca Arap yaşıyordu…

BAŞKAN – Sayın Kaya, Sayın Toğrul lütfen rica ediyorum.

MEHMET MUŞ (İstanbul) - Milyonlarca Türkmen yaşıyordu ama hepsini yerinden yurdundan ettiler. Oraya PKK yerleşince… (HDP sıralarından gürültüler)

BAŞKAN – Bakın Sayın Saruhan Oluç, yirmi dakikadan fazla konuştu kimse itiraz etmedi. Yapmayın.

MEHMET MUŞ (İstanbul) – Bu PKK’nın ideolojisini savunan onlarla ortak eş güdüm hareket eden HDP sesini çıkartmıyor.

MAHMUT TOĞRUL (Gaziantep) – Burada laf kalabalığıyla kapatmaya çalışıyor.

MEHMET MUŞ (İstanbul) - Orada yeter ki PKK olsun, oraya onlar yerleşsin. Peki, neden aynı hassasiyetiniz yok? Oradaki yerli halka yaptıkları katliamlar, oradaki çocuklara karşı yaptıkları katliamlar, orada katlettikleri insanlar Birleşmiş Milletlerin raporlarına girdi. Kim bu örgüt? PKK terör örgütü, YPG terör örgütü, ortak yapmışlar bunları. Bunlara dair en küçük bir pişmanlık, en küçük bir tepki kürsüden koymazlar ama şunu bilesiniz: Bunun amacı Suriye’de bunu gerçekleştirmek, Irak’ta bunu gerçekleştirmek…

(Mikrofon otomatik cihaz tarafından kapatıldı)

BAŞKAN – Sayın Muş, teşekkür ederim.

Açalım, son sözlerinizi alayım.

MEHMET MUŞ (İstanbul) – Türkiye’de gerçekleştirmek. Bunun sözcülüğünü yapan, HDP grubudur. Bunlar Türkiye’nin, bakın Türkiye’nin…

Bu konuşmayı her zaman yapmam Sayın Başkan. Lütfen müsaade edin. Bu, bakın PKK’nın…

BAŞKAN – Sayın Muş, her zaman yaparsınız, sıkıntı yok.

MEHMET MUŞ (İstanbul) – PKK’nın bu amacının siyasal propagandasını ve iletişimini yapmak HDP’ye düşüyor, onlar bu amaçla hareket ediyorlar.

MAHMUT TOĞRUL (Gaziantep) – Siz kimin propagandasını yapıyorsunuz? IŞİD’in mi propagandasını yapıyorsunuz?

MEHMET MUŞ (İstanbul) - Sürekli sürekli bu ülkede 83 milyon vatandaşın arasına nifak sokmak, insanları birbirinden koparmak, insanların komşuluk ilişkilerini, akrabalık ilişkilerini baltalamak için hangi usul ve yöntem gerekiyorsa onu yapıyorlar.

MAHMUT TOĞRUL (Gaziantep) – Sizin de yaptığınız tek şey Kürt düşmanlığı.

MEHMET MUŞ (İstanbul) - Söylemde bunu yapıyorlar, olayda bunu yapıyorlar, acıda bunu yapıyorlar, sevinçte bunu yapıyorlar, yasada bunu yapıyorlar. Her şeyde bunu yapıyorlar. (HDP sıralarından gürültüler)

BAŞKAN – Tamamdır, teşekkür ederim.

MEHMET MUŞ (İstanbul) – Ama şunu bilesiniz, şunu bilesiniz: Buna müsaade etmedik, sizlere de müsaade etmeyeceğiz. Haa şunu da unutmayın elbet, nasıl DEAŞ’ı dağıttıysak Suriye’nin kuzeyinden PKK’yı da dağıtacağız, rahat olun.(AK PARTİ sıralarından alkışlar)

HİŞYAR ÖZSOY (Bingöl) – Yaşa, var ol!

BAŞKAN – Buyurun Sayın Saruhan Bey.

HAKKI SARUHAN OLUÇ (İstanbul) – Teşekkür ederim.

BAŞKAN – Yerinizden mi söz talebiniz mi var? Yerinizden mi, sataşmadan mı?

HAKKI SARUHAN OLUÇ (İstanbul) – Evet, yerimden.

BAŞKAN – Sataşma yok diyorsunuz, buyurun.

26.- İstanbul Milletvekili Hakkı Saruhan Oluç’un, İstanbul Milletvekili Mehmet Muş’un yaptığı açıklamasındaki bazı ifadelerine ilişkin açıklaması

HAKKI SARUHAN OLUÇ (İstanbul) – Şimdi Sayın Muş, biz burada bir süreci anlattık, diyoruz ki gelin bunu araştıralım. Yani, kaç yıldır diyoruz gelin araştıralım. Araştırmaktan kaçan sizsiniz. Ya, biz kimseyi suçlamak için bunları söylemiyoruz, biz elimizdeki verileri sunuyoruz. Diyoruz ki, böyle böyle şeyler yaşandı. Hani siz çıkartıyorsunuz ya kendi yandaş medyanızdan fotoğraflar falan gösteriyoruz. Biz elimizdeki verileri sunuyoruz kim nasıl öldürülmüş, bunları konuşuyoruz ve diyoruz ki “Biz bunun araştırılmasını istiyoruz ya.” Bu araştırılsın, o Meclisteki Araştırma Komisyonunun ortaya çıkartacağı sonuç neyse boynumuz kıldan ince diyoruz. İlk günden beri bunu söylemişiz ama siz bu araştırmadan kaçıyorsunuz. Niye?

MEHMET MUŞ (İstanbul) – Buyurun, polisin ismini istiyorum. Hangi polis vurmuş?

HAKKI SARUHAN OLUÇ (İstanbul) – İkincisi, bakın, Sayın Muş, biz bunu burada araştıralım diyoruz. Hani siz bu kadar çok hukuk yargı falan diyorsunuz ya. Ya, söyledim işte, bir tane dava, bir buçuk dava diyeyim -bir tanesi sonuçlanmış, öbürünün ne olduğu belli değil- bir buçuk dava! Bu kadar insan ölmüş bu kadar yağma, yıkım yapılmış, talan olmuş, dava yok ortada! Hani yargı? Yok bir şey çünkü kolayını bulmuşsunuz “Yıkalım HDP’nin üzerine, biz kurtulalım.” Yok işte öyle bir şey. Altı yıl olmuş, altı yıldır en ufak bir yargılama yok.

Sizin hukuk dediğiniz; ben şimdi size söyleyeyim: Ankara Cumhuriyet Başsavcısı bir tane soruşturma başlattı. Yani, yalan yanlış bir sürü şeyle dolu ya, yemin ediyorum yalan yanlış. Bak, Sırrı Süreyya Önder, o zaman Meclis İdare Amirimiz, o zaman yasaya göre bir partide yönetici olamaz. Adamı MYK üyesi diye gözaltına aldırdı ya. Bu Cumhuriyet Başsavcısı bunu bilmiyor. Pervin Buldan o zaman bizim Grup Başkan Vekilimiz, MYK’yle alakası yok.

(Mikrofon otomatik cihaz tarafından kapatıldı)

BAŞKAN – Buyurun.

HAKKI SARUHAN OLUÇ (İstanbul) – Pervin Buldan MYK üyesi diye, hakkında fezleke düzenlenecek diye haberler yaptırıyorsunuz orada burada. Alakası yok MYK’yle. Daha beterini söyleyeceğim şimdi size, şu anda tutuklu olan bir arkadaşımız -Sincan Cezaevinde tutuklu -ağustos ayında 2014’te Yargıtayda kaydı var. Partiden istifa etmiş, onu da MYK üyesi diye tutukladınız ya. Sizin savcınızın hazırladığı hukuk dediğiniz şey de bu kadar pespaye bir şey üstelik. Yani, ortada hukuk bırakmadınız. Biz o nedenle de diyoruz, ortada hukuk kalmadığı için gelin Meclis Araştırma Komisyonu kurulsun, bu işi ciddiyetle ele alalım diye.

Şimdi, bakın, ben konuşurken de söyledim, Kuzeydoğu Suriye’den bahsederken orada yaşayan bütün halkları ve bütün inançları saydım; Arap’ı, Türkmen’i, Ezidi’si, Süryani’si, Hristiyan’ı, Müslüman’ı hepsini saydım; Kürt’ü, Türkmen’i hepsini saydım, biz oradaki…

(Mikrofon otomatik cihaz tarafından kapatıldı)

BAŞKAN – Son cümlelerinizi alayım.

MEHMET MUŞ (İstanbul) – PKK niye defolup gitmiyor oradan?

HAKKI SARUHAN OLUÇ (İstanbul) – Şimdi, Sayın Muş, onu gidin oraya sorun; ben HDP’nin politikalarını anlatıyorum burada.

Bütün farklı halkları ve inançları saydık ve orada insanların barış içinde bir arada yaşamalarını istiyoruz ve bunun Suriye’nin toprak bütünlüğü içinde gerçekleşebileceğini biliyoruz. Demokratik bir Suriye rejiminde, oradaki farklı halklar ve inançlar bir arada yaşayabilirler, yeter ki siz elinizi bu şekilde işin içine sokup karıştırmayın, demografik yapıyı değiştirmek için sürekli müdahalelerde bulunmayın ve o zaman nasıl o günlerde Salih Müslim’i Ankara’ya getirdiyseniz, konuştuysanız, buradan Avrupa’ya gitmesine imkân sağladıysanız, nasıl o günlerde konuşarak sorunların çözülmesi adımları atılabiliyor idiyse Türkiye’nin yapması gereken budur. Türkiye’nin yapması gereken, o bölgede yaşayan Kürtlere düşmanlık yapmak değildir, Türkiye’nin yapması gereken, dostluk içinde Kürt halkıyla, Türk halkıyla, bütün halklarla beraber barış içinde bir yaşam kurabilmenin imkânlarını yaratmaktır. Biz bunun için mücadele ediyoruz ve bunun için ter döküyoruz.

Teşekkür ediyorum. (HDP sıralarından alkışlar)

BAŞKAN – Sayın Oluç, teşekkür ettim.

Cumhuriyet Halk Partisi Grubu adına Sayın Engin Altay, buyurun. (CHP sıralarından alkışlar)

V.- BAŞKANLIĞIN GENEL KURULA SUNUŞLARI (Devam)

B) Tezkereler (Devam)

1.- Cumhurbaşkanlığının, Birleşmiş Milletlerin Mali ve Orta Afrika Cumhuriyeti’nde icra ettiği harekât ve misyonlar kapsamında hudut, şümul, miktar ve zamanı Cumhurbaşkanınca takdir ve tespit edilmek üzere, Türk Silahlı Kuvvetlerinin yurt dışına gönderilmesi ve Cumhurbaşkanınca verilecek izin ve belirlenecek esaslar çerçevesinde bu kuvvetlerin kullanılması için Türkiye Büyük Millet Meclisinin son olarak 8/10/2019 tarihli ve 1232 sayılı Kararı’yla uzatılan izin süresinin Anayasa’nın 92’nci maddesi uyarınca 31/10/2020 tarihinden itibaren bir yıl uzatılmasına ilişkin tezkeresi (3/1323) (Devam)

CHP GRUBU ADINA ENGİN ALTAY (İstanbul) – Teşekkür ederim Sayın Başkan, sizi ve yüce Genel Kurulu saygıyla selamlıyorum.

Ben de 60’a göre söz isteyip deminki tartışmaya katılmayı düşündüm ama sonra, yine zaman konusunda tasarruflu olalım diye bundan vazgeçtim ama şu kadarını söyleyerek konuşmama girmek istiyorum. Buradaki atışmalardan ve tartışmalardan aslında çekinmemek de lazım. Yani bu konuların buralarda konuşulması Türkiye için, iç barışımız için, Kürt sorununun çözümü için doğru olandır.

Ben hiç unutmam; siyasete yeni atıldığım, yeni aday olduğum dönemde gene Türkiye terörle mücadele ederken Sayın Mehmet Ağar şöyle bir çağrı yapmıştı: “Dağdan inin, düz ovada siyaset yapın.” demişti. Fakat Türkiye kamuoyu ve Türk siyaseti, Sayın Ağar’ı siyaseten linç etmişti. Şimdi geldiğimiz noktada Mehmet Ağar’ın o zaman söylediğinde bir yanlış olmadığını görüyoruz. Buradan şuraya gelmek istiyorum: Yani, bu tür sorunlar; bu tür makro, büyük sorunlar karşısında siyaset kurumu, kamuoyu refleksine göre kendini konumlandıramaz. Siyaset kurumunun bir kere büyük düşünmesi lazım, bir kere uzun vadeli düşünmesi lazım, bir kere çözüm odaklı olması lazım. Popülizm yapalım, tabanımızı konsolide edelim diye “Sen terör örgütüne şu kadar yakınsın, ben bu kadar uzağım.” işlerinin de kimseye bir kârı yok. Ama en başta söylediğimi inkâr ediyor değilim; bu sorunun Mecliste tartışılması, sorunun çözümüne büyük oranda katkı sağlayacaktır. İş ki burada bir şeyi ayırmak lazım, biraz önce de bir örnek verdim: Her siyasi partinin içinde terör örgütleriyle ilişkili, ilintili insanlar olabilir; hatta bu insanlar parti yönetimlerine yükselmiş de olabilir şu veya bu oranda, tıpkı geçmişte FETÖ terör örgütünün AK PARTİ yönetimine sızdığı gibi. (CHP sıralarından alkışlar)

MEHMET MUŞ (İstanbul) - Kimmiş onlar?

ENGİN ALTAY (Devamla) - Ama bu, şu değil: Ya, 4 bakanınız vardı, onları tahliye ettiniz siyasetten; onları itham edenler de sizin partinizin içinden çıktı. Sonra sizin partinizden birileri başka şeyler… Bunlara girmeyelim. Siz de, Sayın Cumhurbaşkanı da “Allah’ım beni affet; yanıldım, kandırıldım.” dedi zaten; buna verecek bir cevap varsa, yeni bir FETÖ tartışması istiyorsanız yaparız.

MEHMET MUŞ (İstanbul) – Vereceğim, vereceğim, merak etme.

ENGİN ALTAY (Devamla) - Hayır, her parti için dedim ben, olabilir. Bu, şunu doğurmaz: Bu, bir siyasi parti içinde bir ya da birkaç kişinin bir terör örgütüyle ilişkilenmesi, o partiyi kriminalize etmeyi gerektirmez. Ben, bu yönüyle, HDP’nin avukatı değilim ama ben buraya gelen her sayın milletvekilinin vatansever olduğunu, 83 milyonu sevdiğini ve burada oturmayı hak ettiğini düşünürüm çünkü milletin oyuyla gelmiştir. (CHP sıralarından alkışlar)

Sayın Başkan, sayın milletvekilleri; (3/1323) sayılı Cumhurbaşkanlığı Tezkeresi üzerinde grubum adına söz aldım.

Bugün ve yarın muhtemelen Meclisimiz dış politika ağırlıklı bir gündemle çalışmalarını sürdürecek. Bu Mali’de ve Orta Afrika Cumhuriyeti’nde MINUSMA ve MINUSCA adıyla Birleşmiş Milletler Güvenlik Konseyinin 25/4/2013 tarihinde aldığı bir karar gereğince bir görev gücü, uluslararası bir görev gücü oluştu. E, son rakamları almadım bizim de bu Mali’de ve Orta Afrika Cumhuriyeti’nde çok ciddi bir askerî ve polis varlığımız yok. Ama, Birleşmiş Milletler ailesinin onurlu, saygın ve güçlü bir üyesi olmak sıfatıyla Türkiye bakımından burada da bir miktar polisimiz orada görevli yanlış bilmiyorsam. Her iki ülkede de çok az sayıda askerî varlığımız, birazcık da aracımız var.

Şimdi, bu tezkereyle -bakayım şuradan tarihe, size yanlış bilgi vermeyeyim- 2/8/2016’dan beri süren bu varlığımızın en son 8/10/2019 tarihinde bu yüce Meclisimiz bir yıl daha bu askerî ve polis varlığımızı uzatmayı onaylamış. Onun süresi doluyor, bunu Birleşmiş Milletler Genel Kurulunun Güvenlik Konseyinin aldığı karar gereğince bir yıl daha uzatacağız.

Peşinen şunu söyleyeyim: Bugün görüşeceğimiz 2 tezkereye de, yarın görüşeceğimiz Suriye, Irak tezkeresine de Cumhuriyet Halk Partisi “evet” oyun verecektir. Bunun gerekçelerini, bugün ben, Sayın Ünal Çeviköz; yarın gene ilgili arkadaşımız Sayın Çeviköz -Suriye, Irak dâhil- sizlere anlatacağız. Bizim, Suriye Irak tezkerelerinde mesela 2014’te bir ret vermişliğimiz var. Niye biliyor musunuz değerli arkadaşlar? O tezkereyi açıp bakın müteaddit defalar söyledim, 10 defa, tam 10 defa “Suriye merkezî yönetimi, Şam Rejimi, Esad yönetimi” ifadeleri geçiyor. Yani, o tezkere Suriye merkezî yönetimine bir savaş tezkeresi niteliği taşıyordu. Bunlara geleceğiz, zaman içinde bunları konuşacağız.

Şimdi, bu Mali ve Orta Afrika’ya giden kuvvetlerimiz ne yapacak? Orada istikrarı sağlayacak, ateşkesi denetleyecek, silahlı grupların silahsızlanmasını, silahlı grupların terhisinin ve topluma kazandırılmasının, Mali’nin güvenliğinin, Mali’deki insan haklarının güvence altına alınmasının, Mali’deki çocukların korunmasının teminatı olarak buna katkı sunmak üzere oradalar idi, hâlâ oradalar, gene gidecekler ama şöyle: Biz buna “evet” derken buradaki her işin bir yasal dayanağı -yasal dayanağı geçiyorum- meşru bir kaynağı olması lazım. Burada mesela, Mali’ye ve Orta Afrika’ya, biraz sonra görüşülecek olan UNIFIL’e, Lübnan’a asker ve polis gönderilmesi noktasında Cumhuriyet Halk Partisinin “evet” demesinin altında yatan şudur: Türkiye, büyük bir ülkedir, dünya milletler ailesinin önemli ve saygın bir üyesidir. Birleşmiş Milletler, dünya milletler ailesinin ortak üst örgütüdür -ve burada alınmış bir karara Türkiyenin- dünyada artık küresel olarak en meşru zemin ve organdır ve bizim burada, bu ailenin içinde görevimizi yapmamız lazım. Yani Büyük Atatürk’e geliyoruz yine “Yurtta barış, dünyada barış.” Buralara onun için gidiyoruz.

Yarın görüşülecek tezkerede de esasen Irak ve Suriye noktasında da orada tabii, terör tehdidiyle Türkiye karşı karşıya ve anlatacağız, Sayın Erdoğan’ın, sarayın –ne derseniz deyin- Cumhurbaşkanının yanlış Suriye politikalarının; 2011’den beri süregelen, “Emevi Camisi’nde namaz kılacağız." diye başlayan bir macerayla süren yanlış bir politika nedeniyle de aslında şu anda Suriye’de 13 gözetleme kulemizde birçok askerimiz de biraz risk altında. Orada onlar varken, onların orada can güvenliği tehdidi varken, onlara yönelik bir risk hem merkezî yönetim tarafından hem orada farklı terör örgütleri tarafından varken yani benim Mehmetçik’im tehdit altında orada dururken Cumhuriyet Halk Partisi zaten buna kayıtsız kalmaz, bunda bir tereddüt yok ama şimdi bir şey var: Şimdi, biz size 2013’ten beri dedik ki: “Akdeniz’de Mısır önemli, Mısır’la ilişki kuralım.” Arkadaş, oranın iç işi, tamam, öyle oldu, böyle oldu. Bak, dünya kurdu.” “Hayır, orada darbeci var. -neydi? Sisi- Biz bu darbeciyle ilişki kurmayız.” Takdirdir, demokrasiperverliktir.

Şimdi, çok merak ediyorum, Mali’deki güvenlik unsurlarımızın bir yıl daha orada kalmasını istiyoruz ama değerli arkadaşlar, Mali’de de 18 Ağustosta bir darbe oldu. Allah’ın işine bak ve önce, Türkiye, darbeyi kınadı -Türkiye derken, yürütme biraz sonra oraya geleceğim- kınamadan bir ay sonra -bunu eleştiriyor değilim onu da söyleyeyim ama doğrultu, tutarlılığı arıyorum. Türk dış politikasının size gelene kadar hep bir doğrultu, tutarlılığı vardı, öyle böyle eleştirilebilir ama bir tutarlılık var idi.- Şimdi, bakın bu resimde -böyle altına karton falan yapmadım- Sayın Dışişleri Bakanımız, -ben kendisini severim- ve şu masadakilerin yarısı üniformalı asker. Şimdi, Mısır’da darbe yapana “Bu darbeci, ben bununla muhatap olmayacağım.” deyip de, Mali’de darbe yapanın ayağına bir ay sonra Dışişleri Bakanı göndermenin âlemi nedir? (CHP sıralarından alkışlar) Birisi bana bunu izah etsin. Yani, hayır, gitmesi gerekiyorsa Türkiye’nin menfaatleri için benim buna itirazım yok Sayın Bakan ama o zaman Mısır’da zorunuz neydi? Orada şu idi; Sayın Erdoğan’ın bir İhvan yaklaşımı var, yani İhvan deyince dostluk, kardeşlik tamam da dil karşılığı, bir de böyle “İhvan” diye bir örgütümüz var.

MEHMET MUŞ (İstanbul) – Örgütümüz mü?

ENGİN ALTAY (Devamla) – Yani bizim değil de Mısır menşeli bir örgüt var.

Şimdi, Erdoğan’ın, Türk dış politikasını İhvan sevdası üzerinden ve “şahsım” paranoyası üzerinden yapması bize çok şey kaybettiriyor. Şimdi, mesela Macron, bugün ha onu da duydum. Önce, şunu peşinen söyleyeyim, bu Meclis’deki herkesin de bunu kabul edeceğini söyleyeyim beyefendi ukala, -Macron’u kastediyorum, onu da söyleyeyim- edepsiz, hadsiz! (CHP ve AK PARTİ sıralarından alkışlar) Demiş ki: “Aydınlanmış bir İslam oluşturacağız.” Hadi oradan ya! Sen kimsin ya! Sen kimsin ya! Senin gibiler insanları uyuşturarak gerçek İslam’dan kopardılar; bu “cihatçı teröristler” dediğimiz onlar. Macron’a bir tavsiyem var: Kur’an-ı Kerim’i aç oku bir ya; Kur’an-ı Kerim’de öldürmek yok, Kur’an-ı Kerim’de hırsızlık yok, kul hakkı yok, kan akıtmak yok, yok. (CHP ve AK PARTİ sıralarından alkışlar) Onu İslam adına yapanlar, cihatçı kisvesi altında yapanlar Batı’nın, emperyallerin içimize soktuğu dinle ilgisi olmayan, Kur’an-ı Kerim’le, Allah’la ilgisi olmayan kâfirlerdir. Kimsenin İslam’ı hele de Fransa’nın aydınlatma haddi ve hakkı yoktur. Ama Atatürk’e hakaret etmekle meşgul Diyanet İşleri Başkanına da bir tavsiyem var ya: Kur’an-ı Kerim’in ne olup ne olmadığıyla ilgili Fransızca bir mektubu şu Macron’a yazsana kardeşim. (CHP sıralarından alkışlar) Kur’an-ı Kerim’in barış dini olduğunu, Kur’an’ın iyilikten başka hiçbir şey emretmediğini, Kur’an’ın “Komşun açken sen tok yatamazsın.” dediğini…

HÜDA KAYA (İstanbul) – Diyanet İşleri Başkanına önce bir mektup lazım.

ENGİN ALTAY (Devamla) – Efendim?

HÜDA KAYA (İstanbul) – Diyanet Başkanına önce bir mektup lazım.

ENGİN ALTAY (Devamla) – O da doğru.

Bakın değerli milletvekilleri, Erdoğan sizin Genel Başkanınız olabilir, bu ülkenin Cumhurbaşkanı. Bu ülkenin Cumhurbaşkanına ayar verilmesi, hadsiz laflar söylenmesi, aşağılanması sizi bilmem ama bu Meclisin bir üyesi, bu aziz milletin bir evladı olarak beni incitiyor. Sizi incitmiyor mu? İncitir tabii. O zaman peki, meseleye şöyle baksak… Biden’den tut Macron’a kadar ipini koparan bizim Cumhurbaşkanımıza posta atar hâle geliyorsa, peki, bizim Meclis olarak işimiz nedir ya? Bunları kınamak, ortak deklarasyon… Arkadaşlar, buradan Sayın Cumhurbaşkanına hep birlikte diyeceğiz ki: Sayın Cumhurbaşkanı, şöyle bir dış politika olmaz: “Şahsım ve Bay Trump, şahsım ve Sayın Putin, şahsım ve Mösyö Macron” olmaz; Türkiye Cumhuriyeti ile Amerika Birleşik Devletleri ilişkisi olur, Türkiye Cumhuriyeti ile Rusya ilişkisi olur, Türkiye Cumhuriyeti ile Fransa ilişkisi olur. (CHP sıralarından alkışlar)

Şimdi, asıl sorun şu: Buradan bu konuşmayı Sayın Erdoğan’ın dinlemesini, şu bölümü dinlemesini isterim: Sayın Cumhurbaşkanı, burası yasama organı, sen de yürütme organısın. Anayasa’nın sana çizdiği rol ve görev belli, bize çizdiği rol ve görev belli. Sen Doğu Akdeniz’de, Irak’ta, Suriye’de, efendim, Mısır, Libya ilişkilerinde, Ege adalarında arkana AK PARTİ Grubunu değil Türkiye Büyük Millet Meclisini alsan, bizi kendine paydaş yapsan, Türkiye Büyük Millet Meclisinin, bütün partiler olarak -ama sadece AK PARTİ değil, Cumhur İttifakı değil- tam kadro Türkiye’nin hak ve menfaatleri için tek vücut olduğumuzu dünyaya göstersen sana bu hakaret yapılmaz, yapamazlar. (CHP sıralarından alkışlar) Tek başına “şahsım ve Putin” politikası yaparsan adam senin şahsını hedef alır. Bak, Meclise laf etmiyor ama o laf Meclise de geliyor. Bunu yapma! Bir başarı hikâyenizi dış politikada… Tamam, tarzınız budur, yürütme yetkisi aldınız, işte, grup önerileri getirip “Denetim konularını da atlayalım.” diyorsunuz ama bir başarı hikâyesi arıyorum.

Şimdi, Trump el altından, mal varlığıyla ilgili bizim Cumhurbaşkanımızı tehdit ediyor, örtülü, açık… “Hodri meydan; hadi oradan.” diyebilmeliyiz. Biz Meclis olarak demeliyiz ki “Biz Cumhurbaşkanımızın da, bütün siyasi parti genel başkanlarının da, bütün milletvekillerinin de mal varlıklarını kendimiz araştıracağız, açıklayacağız. Sen kimsin!” Bu algı, yani kimi zaman verilen tavizler noktasında şöyle bir algı beni rahatsız ediyor: Efendim, Trump Erdoğan’ı mal varlığıyla ilgili tehdit etti, çökmeyle ilgili tehdit etti; Türkiye, geri adım attı. Bakın, ben bunu iddia etmiyorum. Bu algı beni rahatsız ediyor, sizi de etmeli. Doğrusu ne o zaman? Trump kim ya! Bizim Cumhurbaşkanımızın mal varlığıyla ilgili bir şaibe, tartışma varsa, benim Genel Başkanımın mal varlığıyla ilgili bir şaibe, tartışma varsa gelin bunu Meclis olarak biz araştıralım, mesele kapansın.

Şimdi, Suriye macerası… “Obama bizi kandırdı, 2011’de daldık, çıkamıyoruz.” Ha çıkamıyoruz da bir şey de yapmadık, bir şey yapalım diye demiyorum. Fırat’ın doğusu var, batısı var. 2011’de ne dediniz? “Haftaya Şam’dayız.” Şimdi, ne oldu biliyor musunuz? “Biz gidip oraya hâkim olalım.” da demiyorum ama oradan bize bir tehdit var kardeşim, oradan bir tehdit var, IŞİD kaynaklı var, PKK/PYD kaynaklı var; var var var. Sayın Bakan, biraz sonra konuşacaksınız, Fırat’ın batısında o kadar çeşitli, tumturaklı isimlerle operasyon yaptınız; şehitlerimiz var, Allah’ım gani gani rahmet eylesin. Fırat’ın batısına kim hâkim? Putin ve Esad hâkim, doğru mu? Doğru “Yanlış.” diyemezsiniz. “Efendim, arada beraber devriye mevriye…” Geç o işleri. Fırat’ın doğusunda ne var? Amerika ve PYD. Türkiye'ye ne var? Terör tehdidi, 4 milyon mülteci, 50 milyar dolar bedel. (CHP sıralarından alkışlar) Şimdi, buradan bir başarı hikâyesi çıkmıyor Sayın Bakanım. Biz, Suriye’de, başında, merkezî yönetimle direkt temas içinde olabilseydik, birlikte tatil yaptığı Esad’la… Bodrum’da mıydı o tatil?

ÖZKAN YALIM (Uşak) – Bodrum, Bodrum.

ENGİN ALTAY (Devamla) – Obama’nın gazına gelip Esad’la papaz olmasaydı Suriye’de kan akmazdı, gözyaşı akmazdı, 50 milyar dolarımız gitmezdi, Türkiye'nin bütün büyükşehirlerinde de 5 milyon Suriyeli mültecinin yarattığı sosyal sorunlarla uğraşmıyor olurduk. Yapmadınız. Başarı hikâyesi yok; arkanıza baktığınız zaman bol kandırılmışlık var, arkanıza baktığınız zaman… Ben Diriliş Ertuğrul’u izledim, Osman’ı izledim, şimdi “Selçuklu” başladı, onu da izliyorum. Ben tarihimle iftihar ediyorum, hepimiz edelim zaten ama Süleyman Şah Türbesi’ni kaçırmamalıydık. (CHP sıralarından alkışlar) Bayrağı baş aşağı çevirip Süleyman Şah Türbesi’ni -ki bütün uluslararası anlaşmalara göre tamamen bize ait- o kutsal emaneti rahatsız etmemeliydik. Bu bir başarı hikâyesi değildir, bu bir utançtır, bu bir mahcubiyettir, bu bir marifet değildir. Oldu. Daha ne oldu? Çok şey oldu, ben kaşımak istemiyorum. Yani İdlib’de bir gecede 34 canımız gitti ve biz bunun hesabını sormadık tıpkı Mavi Marmara’da 20 milyon dolara işin üstüne yattığımız gibi. (CHP sıralarından alkışlar) 34 can az mı arkadaşlar?

Hep söylüyorum, kimse kusura bakmasın: Şu Mecliste ben on sekiz senedir, on dokuz senedir buradayım, Güneydoğu’da askerlik yapan milletvekili çocuğu olduğunu zannetmiyorum ve aklıma “Zenginimiz bedel öder, askerimiz fakirdendir” türküsü geliyor. (CHP sıralarından alkışlar)

Sürem azalıyor, çok not almışım. Azerbaycan… Şu bir gerçek: Elbet Türkiye'de Ermeniler var, onlar Türkiye'nin Ermeni’si, Türkiye Cumhuriyeti’nin Ermeni’si. Zamanım yok, İlham Aliyev’in Ermenilerle ilgili geçenlerde yaptığı çok güzel de bir değerlendirme var vatandaşlar bakımından lakin biz Yukarı Karabağ işgalini -yaklaşık otuzuncu yılına dayandı- kabul edemeyiz, seyirci kalamayız. Azerbaycan doğrulduğunda biz atlamalıyız gerekirse. Bu, savaş çığırtkanlığı da değildir arkadaşlar, orada bir işgal var ve bizim orayla, o insanlarla kardeşlik hukukumuz var. Uçaksa uçak, tanksa tank, askerse asker. Hiç şüphesiz buna karar verecek olan, bu talepte bulunacak olan kardeşlerimizdir ama buradan yürütme organına sesleniyorum…

(Mikrofon otomatik cihaz tarafından kapatıldı)

MUHAMMED AVCI (Rize) – HDP’ye seslen, HDP’ye. (CHP sıralarından “Ne alakası var” sesleri, gürültüler)

ENGİN ALTAY (Devamla) – Neye sesleneceğimi sana mı soracağım! Edepli ol ya, Edepli ol ya!

Niye rahatsız oluyorsun sen! Ermenilerin, Ermenistan devletinin Azeri kardeşlerimize zulmü, saldırısı, attığı bomba, sıktığı kurşun seni memnun mu ediyor? Yazıklar olsun sana! (CHP sıralarından alkışlar, AK PARTİ sıralarından gürültüler)

Azerbaycan noktasında…

ALİ ÖZTUNÇ (Kahramanmaraş) – Senin Grup Başkan Vekiline şimdi biz de mi parmak sallayalım?

BAŞKAN – Arkadaşlar, süre bitti, müsaade edin.

MUHAMMED AVCI (Rize) – Kim parmak salladı?

ALİ ÖZTUNÇ (Kahramanmaraş) – Sen salladın!

BAŞKAN – Sayın Öztunç…

Tamamlayın Sayın Altay.

ENGİN ALTAY (Devamla) – Azerbaycan’da bir kardeşimizin dişi ağrırsa bizim burada beynimiz ağrır. Cumhuriyet Halk Partisinin tavrı ve tutumu bu kadar açıktır. Yürütmeye tıpkı Doğu Akdeniz’de nasıl hak ve menfaatlerimiz için taviz vermeyin dediysek, Ege adalarıyla ilgili hak ve menfaatlerimiz için zerre taviz vermeyin, arkanızdayız dediysek, buradan, Türkiye Büyük Millet Meclisinden yürütmeye sesleniyorum, saraya sesleniyorum: Azerbaycan’da kimsenin bir damla kanının akmasına Türkiye Cumhuriyeti rıza ve müsaade etmemelidir ve etmeyecektir. (CHP sıralarından alkışlar) Tezkere ise tezkere, Cumhuriyet Halk Partisi buna hazırdır.

Ayrıca -sürem bitti Başkanım, toleransınız için teşekkür ediyorum- şunun tekrar altını çizmek istiyorum: Burası Meclis.

(Mikrofon otomatik cihaz tarafından kapatıldı)

ENGİN ALTAY (Devamla) – Başkanım, son bir cümle.

BAŞKAN – Sorun yok, buyurun.

ENGİN ALTAY (Devamla) – Ben tekrar Sayın Cumhurbaşkanına sesleniyorum: Dış politikada başarılı olmak, Türkiye’nin başı dik, alnı açık, dünya milletler ailesinde saygın bir konumda olmasını istiyorsan Türkiye Büyük Millet Meclisini Türk dış politikasına paydaş yapmak zorundasın, bunun tek ve yegâne yolu budur.

Bu tezkereye kabul oyu vereceğimizi beyan ederek Genel Kurulu saygıyla selamlıyorum efendim. (CHP sıralarından alkışlar)

MEHMET MUŞ (İstanbul) – Sayın Başkan…

BAŞKAN – Buyurun Sayın Muş, söz talebiniz 60’a göre mi?

MEHMET MUŞ (İstanbul) – Evet Sayın Başkan.

ENGİN ALTAY (İstanbul) – Gene mi 60? Ben de girerim 60’a göre, sataşmadan alsın.

BAŞKAN – Sataşmadan değil, 60’a göre. Sataşmadan isteselerdi vermeyecektim.

Buyurun.

IV.- AÇIKLAMALAR (Devam)

27.- İstanbul Milletvekili Mehmet Muş’un, İstanbul Milletvekili Engin Altay’ın (3/1323) esas numaralı Cumhurbaşkanlığı Tezkeresi üzerinde CHP Grubu adına yaptığı konuşmasındaki bazı ifadelerine ilişkin açıklaması

MEHMET MUŞ (İstanbul) – Sayın Başkan, değerli milletvekilleri; benim sataşmadan talebim olmadı, oradan da olabilirdi, onu da söyleyeyim, İç Tüzük’e göre hakkım da var.

Sayın Başkan, Sayın Altay’ın dış politikayla ilgili değerlendirmeleri tabii kendi görüşleri.

Bizim de buradaki eleştirinin dinlediğimiz noktaları var fakat burada şunu söylüyor konuşmasının başında yani ondan sonra diyor ki “Ben HDP’nin avukatı değilim.” Vallahi avukatı mısınız, değil misiniz onu bilmiyorum ama şunu, işte “HDP’yi terörle marjinalize etmeyin. İşte her partide parti yönetimine giren terörle iltisaklı kişiler olabilir; AK PARTİ yönetimine FETÖ sızdı”. Şimdi, Sayın Altay, bu AK PARTİ yönetimine FETÖ’cüler sızdı iddiasında bulundunuz. AK PARTİ yönetimine sızan, yönetimdeki FETÖ’cüleri bir söyleyin bize kim bunlar? Onun için, işte HDP’ye bir şey söylemeyin sizde de vardı gibi bir iddiayı kabul etmemiz mümkün değil. Ha eğer FETÖ’yle alakalı; bak bende var, kitap basarız.

(Mikrofon otomatik cihaz tarafından kapatıldı)

BAŞKAN – Açalım mikrofonu.

MEHMET MUŞ (İstanbul) – Eğer bunları bassak bir tane kitap olur.

ENGİN ALTAY (İstanbul) – Bizim ansiklopedi olur, bizim Meydan Larousse olur.

MEHMET MUŞ (İstanbul) – CHP’nin AK PARTİ’yi devirmek için FETÖ’yle iş tuttuğunun kanıtı kendi genel başkan yardımcılarınız da ifade ediyor bunu.

ENGİN ALTAY (İstanbul) – Ya, Erdoğan söyledi kardeşim.

MEHMET MUŞ (İstanbul) – Dolayısıyla Sayın Cumhurbaşkanı ne söyledi, siz ne yaptınız? Bir yapı hukuku çiğneyip suç işlemeye başladıysa bu artık o suçun bedelini öder ama siz bir yapı suç işlemeye başladıktan sonra onunla kol kola girdiniz; olay bu kadar basit. Efendim, öncesinde şöyleydi sonrasında böyle…

Peki, Sayın Altay, elinizi vicdanınıza koyun -burada vicdandan, ahlaktan, objektiviteden bahsediyorsunuz- ya bununla biz mücadele ediyoruz, niye siz bunun karşısında pozisyon almadınız?

ENGİN ALTAY (İstanbul) – Neyi almadık?

MEHMET MUŞ (İstanbul) – Ya FETÖ’yle biz mücadele ediyorken niye çıkıp demediniz kardeşim “Türkiye Cumhuriyeti devleti Hükûmeti bununla mücadele ediyor, biz Hükûmetin yanındayız.” Neden diyemediniz? (CHP sıralarından gürültüler) Kanalları kapatılıyorken kanalların önünde niye nöbet tuttunuz? Şimdi, dolayısıyla değerli arkadaşlar, bunları bilmeden, bunları yok sayarak söylediklerinizi kabul etmeyiz.

(Mikrofon otomatik cihaz tarafından kapatıldı)

BAŞKAN – Tamamlayın sözlerinizi lütfen.

MEHMET MUŞ (İstanbul) – Bir diğer mesele; İhvancılar var, bizim bunlara karşı bir muhabbetimiz var, başka şeyler söyleniyor. Bir kere, bakın, İhvancıların statüsü ne, konumları ne, faaliyetleri ne ondan sonra bize gelin laf atın. Yani Hafter’i övdüğünüz kadar Hafter’e methiye dizdiğiniz kadar biraz da diğer yapıları araştırsanız aslında bu konuşmaları bize yapmazsınız.

Azerbaycan’ın yanında olmanız bizi sevindirir ama bakın, burada Sayın Altay son zamanlarda böyle bir âdet edindi, kim sesini çıkarıyorsa, kim laf atıyorsa azarlar bir tavırla hemen had bildirmeye kalkıyor.

Sayın Altay, bizim milletvekiline had bildirmeden önce Dış Politikadan Sorumlu Genel Başkan Yardımcınıza önce bir had bildirin. (AK PARTİ sıralarından alkışlar)

ENGİN ALTAY (İstanbul) –O Konuşacak biraz sonra, o konuşacak.

MEHMET MUŞ (İstanbul) - Çünkü -konuşacak- önce, ona bir had bildirin, sonra bizim milletvekilini eleştirebilirsiniz, deriz ki: “Bakın, Engin Altay çok objektif bir adam, kendi Genel Başkan Yardımcısına…” Yani, Ermenilerin dile getirdiği iddiaları CHP’nin Dış Politikadan Sorumlu Genel Başkan Yardımcısı söylüyor.

(Mikrofon otomatik cihaz tarafından kapatıldı)

BAŞKAN – Eski Genel Başkan Yardımcısı.

Açalım mikrofonu; son cümlelerinizi alayım.

MEHMET MUŞ (İstanbul) – Londra Büyükelçiliği yapmış bu adam, Bakü Büyükelçiliği yapmış. Söylediği ne? Cihatçılarla, paralı askerleri Türkiye naklediyormuş oraya, Türkiye oraya silah gönderiyormuş.

TURAN AYDOĞAN (İstanbul) – Birazdan cevap verir, her birine cevap verecek.

MEHMET MUŞ (İstanbul) – E, arkadaşlar siz buna haddini bildirmeden, kusura bakmayın, burada bizim bir milletvekilimize bir şey söyleyemezsiniz.

TURAN AYDOĞAN (İstanbul) – Hakaret eden Trump’a haddini bildirdiniz mi? Trump’a bildirdiniz mi?

MEHMET MUŞ (İstanbul) -O zaman sizde bu had olmaz. Kusura bakmayın, sizi buradan men ederiz.

ENGİN ALTAY (İstanbul) – Ben sataşmadan, kürsüden söz istiyorum efendim.

BAŞKAN – Ne dedi de sataştı efendim?

ENGİN ALTAY (İstanbul) – Hafter’i desteklemekle suçladı, FETÖ’ye sahip çıkmakla suçladı.

BAŞKAN – Buyurun.

Arkadaşlar, müsaade edin lütfen.

VIII.- SATAŞMALARA İLİŞKİN KONUŞMALAR (Devam)

5.- İstanbul Milletvekili Engin Altay’ın, İstanbul Milletvekili Mehmet Muş’un yaptığı açıklaması sırasında Cumhuriyet Halk Partisine sataşması nedeniyle konuşması

ENGİN ALTAY (İstanbul) – Teşekkür ederim.

Şurada anlaşsak ben size hak vereceğim. 7 Şubat MİT krizine yani o tarihe kadar birçok AK PARTİ’li sayın yöneticinin Fethullah Gülen’in dizinin dibinde fotoğrafı vardı.

Şimdi, 4 tip FETÖ yatkını AK PARTİ’li vardır değerli arkadaşlar. Bunların 7 Şubatta bir kısmı ayrıldı, 7 Şubata kadar FETÖ’cü olanlar var -MİT krizi, hatırlayın 2012- 17-25 Aralığa kadar FETÖ’cü olup sonra ayrılanlar var, FETÖ’den kopan AK PARTİ’liler var -fotoğrafları var hepsinin- sonra, -yarısı elendi böyle ama yarısı duruyor- 17-25’ten sonra burada 4 bakanın kellesi gitti ama yarısı gene FETÖ’ye yakındı, sonra 15 Temmuz 2016’da FETÖ’den kopan büyük bir kitle var ve hâlâ şu anda AK PARTİ’nin Genel Merkez Yöneticisi olan kimi arkadaşların dediği gibi FETÖ borsasından nemalanan FETÖ’cüler var. Biz hangi biriyle mücadele edelim? (CHP sıralarından alkışlar) Biz hangi biriyle mücadele edelim?

Hafter’e gelince; bu Meclise 2 anlaşma geldi. Biri neydi? Türkiye Cumhuriyeti Hükûmeti ile Libya Devleti Ulusal Mutabakat Hükûmeti Arasında Akdeniz’de Deniz Yetki Alanlarının Sınırlandırılmasına İlişkin Anlaşma, Münhasır Ekonomik Bölge Anlaşması. Ne oy verdik biz? “Evet” verdik, “evet” verdik.

Gelelim Hafter ile Serrac’a: Hafter, Tobruk yönetiminin başında, Serrac Trablus’un. Siz şimdi “Serrac, Serrac” diyordunuz da Serrac sizi sallamadan anlaşmalar yapıyor, görevi başkalarına, belki Hafter’e teslim edecek. Ne yapacaksınız o zaman, Libya’yla ilişkiyi mi keseceksiniz?

MEHMET MUŞ (İstanbul) – Siz dediğimi anlamamışsınız.

ENGİN ALTAY (Devamla) – Serrac bırakıyor, ekimde bırakıyor. Kardeşim, biz diyoruz ki Libya’ya askerî müdahaleye “evet” vermedik, niye biliyor musunuz? “Libya bizim kadim dostumuz, Kıbrıs Savaşı’nda bize yardım eden 3 ülkeden biri, Azerbaycan, Pakistan, Libya. Kadim dostumuz olan bir ülkede kardeşler savaşıyor, Türkiye taraf olmasın, ne Serrac’a olsun ne Hafter’e olsun, gitsin bir ağabeylik yapsın, ayırsın, kardeşleri kucaklaştırsın.” dedik; bunu bile aleyhte kullandınız. (CHP sıralarından alkışlar) Ben size daha ne diyeyim ya, daha ne diyeyim ya?

MEHMET MUŞ (İstanbul) – Sayın Başkan…

BAŞKAN – Buyurun Sayın Muş.

IV.- AÇIKLAMALAR (Devam)

28.- İstanbul Milletvekili Mehmet Muş’un, İstanbul Milletvekili Engin Altay’ın sataşma nedeniyle yaptığı konuşmasındaki bazı ifadelerine ilişkin açıklaması

MEHMET MUŞ (İstanbul) – Şöyle Sayın Başkan, ben Sayın Altay’a diyorum ki: Hafter’e methiye düzdüğünüz kadar yahu bir de diğer yapıları araştırsanız bu eleştirileri yapmazsınız. “Hafter’i desteklediniz.” demedik ki, size söylediğimi de yanlış anlıyorlar.

Sayın Başkan, diğer bir husus şu: Yine bir Engin Altay klasiği izledik. (CHP sıralarından gürültüler)

BAŞKAN – Arkadaşlar, efendim müsaade ediniz.

MEHMET MUŞ (İstanbul) – Sayın Başkan, mikrofonu açar mısınız?

BAŞKAN - Buyurun Sayın Muş.

MEHMET MUŞ (İstanbul) – Sayın Başkan, bir Engin Altay klasiği izledik şu an. Efendim MİT Krizi’nden sonra şöyle oldu, 17-25’ten sonra şöyle oldu. Bakın, biz bunlarla mücadele ediyorken CHP yönetimi FETÖ’cü oldu.

ENGİN ALTAY (İstanbul) – Çok ayıp!

MEHMET MUŞ (İstanbul) – FETÖ’nün yanında durdunuz. (CHP sıralarından “Çok ayıp!” sesleri)

Nasıl çok ayıp, çok ayıp. Bakın, Genel Başkan Yardımcısı örnek veriyor, diyor ki “Ya, doğru, itiraf ediyorum. Biz yerel seçimlerde bu AK PARTİ’yi devirmek için beraber hareket ettik paralel yapıyla.” (CHP sıralarından gürültüler)

BAŞKAN – Teşekkür ediyorum Sayın Muş.

MEHMET MUŞ (İstanbul) – Kendi Genel Başkan Yardımcınız söyledi, isim söyledi, bizde de çok isim var.

TURAN AYDOĞAN (İstanbul) – Dün de bugün de paralel yapıyla olanların Allah belasını versin!

BAŞKAN – Teşekkür ettim Sayın Muş.

ENGİN ALTAY (İstanbul) – Sayın Başkan…

BAŞKAN - Buyurun Sayın Altay.

29.- İstanbul Milletvekili Engin Altay’ın, İstanbul Milletvekili Mehmet Muş’un yaptığı açıklamasındaki bazı ifadelerine ilişkin açıklaması

ENGİN ALTAY (İstanbul) – Teşekkür ederim.

Tekrar bir yanlış anlaşılmaya meydan verilmemesi için… Evet, ben söylediğimin arkasında dururum, yanlışsa da yanılmışım demesini bilenlerdenim.

Şimdi, Mehmet Muş tutanaklara baksın, Serrac’ın aleyhinde kişisel olarak söylediğim bir laf bulsun ya da Hafter’in aleyhinde; bu kadar. “Efendim, Hafter seküler görülüyor, Serrac cihatçı, İhvancı görülüyor.” dedim, ne var bunda? Yine söylüyorum, tekrar ediyorum.

BAŞKAN – Teşekkür ediyorum.

ENGİN ALTAY (İstanbul) - Bitirmedim Başkanım.

Serrac yarın bırakıyor görevi. Şimdi, ben merak ediyorum, ya, Serrac Libyalı da Hafter başka bir yerden mi? Yarın Hafter devralırsa Libya yönetimi -Birleşmiş Milletler de anlaşmayı onayladı, burada beraber yaptığımız anlaşmayı- böyle dış politika olur mu? Şurada bir şey söyledim, “Şahsım ve Libya” politikası olmaz, Erdoğan-Serrac ilişkisi olmaz; Türkiye-Libya ilişkisi olur, doğrusu da budur. (CHP sıralarından alkışlar)

BAŞKAN – Birleşime otuz dakika ara veriyorum.

Kapanma Saati: 19.56

DÖRDÜNCÜ OTURUM

Açılma Saati: 20.27

BAŞKAN: Başkan Vekili Süreyya Sadi BİLGİÇ

KÂTİP ÜYELER: Mustafa AÇIKGÖZ (Nevşehir), Enez KAPLAN (Tekirdağ)

---0---

BAŞKAN – Sayın milletvekilleri, Türkiye Büyük Millet Meclisinin 2’nci Birleşiminin Dördüncü Oturumunu açıyorum.

V.- BAŞKANLIĞIN GENEL KURULA SUNUŞLARI (Devam)

B) Tezkereler (Devam)

1.- Cumhurbaşkanlığının, Birleşmiş Milletlerin Mali ve Orta Afrika Cumhuriyeti’nde icra ettiği harekât ve misyonlar kapsamında hudut, şümul, miktar ve zamanı Cumhurbaşkanınca takdir ve tespit edilmek üzere, Türk Silahlı Kuvvetlerinin yurt dışına gönderilmesi ve Cumhurbaşkanınca verilecek izin ve belirlenecek esaslar çerçevesinde bu kuvvetlerin kullanılması için Türkiye Büyük Millet Meclisinin son olarak 8/10/2019 tarihli ve 1232 sayılı Kararı’yla uzatılan izin süresinin Anayasa’nın 92’nci maddesi uyarınca 31/10/2020 tarihinden itibaren bir yıl uzatılmasına ilişkin tezkeresi (3/1323) (Devam)

BAŞKAN - (3/1323) esas numaralı Cumhurbaşkanlığı Tezkeresi’nin görüşmelerine devam ediyoruz.

Adalet ve Kalkınma Partisi Grubu adına Sayın İsmet Yılmaz.

Buyurun... (AK PARTİ sıralarından alkışlar)

MAHMUT TANAL (İstanbul) – Başkanım, kimse yok, Bakanımızla olmaz ki 10 kişiye hitap edecek; biraz bekleyelim, millet gelsin de öyle konuşalım.

OYA ERONAT (Diyarbakır) – Gelirler, gelirler.

MAHMUT TANAL (İstanbul) – Faydalanacağız, öğreneceğiz.

BAŞKAN – Sayın Tanal, müsaade eder misiniz lütfen.

MAHMUT TANAL (İstanbul) – Zaten tüm yetki sizin Başkanım.

AK PARTİ GRUBU ADINA İSMET YILMAZ (Sivas) – Sayın Başkan, sayın milletvekilleri; Birleşmiş Milletlerin Mali ve Orta Afrika Cumhuriyeti'nde icra ettiği harekât ve misyonlar kapsamında hudut, şümul, miktar ve zamanı Cumhurbaşkanımızca takdir edilmek üzere, Türk Silahlı Kuvvetlerinin yurt dışına gönderilmesi ve Cumhurbaşkanımızca verilecek izin ve belirlenecek esaslar çerçevesinde kullanılması için, Anayasa’nın 92’nci maddesi uyarınca, 31/10/2020 tarihinden itibaren bir yıl süreyle izin verilmesine ilişkin tezkere hakkında AK PARTİ Grubunun görüşlerini açıklamak üzere söz almış bulunmaktayım. Bu vesileyle Türkiye Büyük Millet Meclisinin sayın üyelerini saygıyla selamlıyorum.

Sayın Başkan, sayın milletvekilleri; tezkerenin konusunu oluşturan misyonlardan ilki, Birleşmiş Milletler Güvenlik Konseyinin 25 Nisan 2013 tarihli ve 2100 sayılı Kararı’yla Mali’de Birleşmiş Milletler Çok Boyutlu Entegre İstikrar Misyonu MINUSMA’dır. Söz konusu misyon, Mali’de güvenlik durumunun 2013 yılında kötüleşmesi üzerine ülkedeki siyasi süreci desteklemek ve güvenliğin sağlanmasına katkıda bulunmak amacıyla oluşturulmuştur. MINUSMA kapsamında temel görevler ülkede istikrarın sağlanması, ateşkes sürecinin desteklenmesi, izlenmesi ve denetlenmesi, barış süreci yol haritasının uygulanması, ulusal, siyasi diyalog sürecine destek sağlanması, Birleşmiş Milletler personelinin ve sivillerin korunması, insan haklarının güvence altına alınması, kültürel varlıkların korunmasına destek olarak tanımlanmıştır. Bu misyon süreç içinde ortaya çıkan ihtiyaçlar da göz önünde bulundurularak Birleşmiş Milletler Güvenlik Konseyinin 29 Haziran 2020 tarihli ve 2531 sayılı Kararı’yla tadil edilerek silahlı grupların silahsızlanmasının, terhis ve topluma yeniden kazandırılmasının desteklenmesi, Mali’nin güvenliğinin yeniden inşasına yönelik uluslararası katkıların uyumlu hâle getirilmesi ve kadınların her alanda ve düzeyde katılımının temini ve çocukların korunması gibi görevler de yüklenerek misyonun temel görevleri genişletilmiştir.

Sayın Başkan, sayın milletvekilleri; tezkerenin konusunu oluşturan ikinci misyon ise Birleşmiş Milletler Güvenlik Konseyinin 10 Haziran 2014 tarihinde aldığı 2149 sayılı Kararı’yla kurulan Birleşmiş Milletler Orta Afrika Cumhuriyeti Çok Boyutlu Entegre İstikrar Misyonu’dur. Söz konusu misyon Orta Afrika Cumhuriyeti’ndeki şiddet olaylarının, etnik ve dinî çatışmaların 2013 yılında artması, bu ülkedeki güvenlik ve insani durumun kötüye gitmesi sonucu oluşturulmuştur. Temel hedefi, Orta Afrika Cumhuriyeti’nde artan çatışma ve şiddet ortamında sivillerin korunması olan misyonun görevleri sivil halka yönelik tehditleri tespit etmek, kayıt altına almak, ülkedeki geçiş sürecinde siyasal hayatın işleyişine ve devlet otoritesinin ülkede tesis edilmesine katkı sağlamak, ülkenin toprak bütünlüğünü korumak, insani yardımların ulaştırılmasını kolaylaştırmak, Birleşmiş Milletler personelini korumak, insan haklarını korumak ve teşviki, silahsızlandırmaya ve ülkeye geri dönüşlere destek vermek ile Orta Afrika Cumhuriyeti’nde güvenliği yeniden tesis için reform çalışmalarını desteklemektir. Yine, süreç içerisinde ortaya çıkan ihtiyaçlar dikkate alınarak söz konusu misyon, Birleşmiş Milletler Güvenlik Konseyinin 15/11/2019 tarihli ve 2499 sayılı Kararı’yla MINUSCA’nın görev yönergesinde de değişiklik yapılmıştır. MINUSMA ve MINUSCA’nın görev süreleri Birleşmiş Milletler Güvenlik Konseyi tarafından belirli sürelerle uzatılmaktadır. Bu kapsamda, MINUSMA’nın görev süresi Birleşmiş Milletler Güvenlik Konseyinin 2531 sayılı Kararı’yla 30 Haziran 2021 tarihine kadar, MINUSCA’nın görev süresi ise Birleşmiş Milletler Güvenlik Konseyinin 2019 yılı 2499 sayılı Kararı’yla 15/11/2020 tarihine kadar uzatılmıştır. Birleşmiş Milletler tarafından üye ülkelere söz konusu misyonlara katılım çağrısı yapılmıştır. Ayrıca, Birleşmiş Milletler 70’inci Genel Kurul görüşmeleri sırasında düzenlenen Barışı Koruma Zirvesi’nde, söz konusu Birleşmiş Milletler misyonları için ülkemizden katkı sağlanması da özellikle istenilmiştir. Afrika’da bölgesel istikrar ve barış için tehdit oluşturan insani ve siyasi krizlerin çözümüne ülkemizce askerî katkıda bulunulması, bölgede ve genel olarak Afrika Kıtası’nda izlediğimiz faal dış politikamızın bir uygulamasıdır.

Sayın Başkan, sayın milletvekilleri; geçtiğimiz ağustos ayında yeni bir askerî darbeye sahne olan Mali, 2012 yılı Mart ayından itibaren Sahra-Sahel bölgesinin ötesinde kıta güvenliğini olumsuz yönde etkilemektedir. Mali’nin kuzeyinde çeşitli grupların ayaklanmaları, askerî darbeler, terör örgütleriyle bağlantılı grupların faaliyetleri Mali’yi ve Sahra Altı Afrika’yı istikrarsızlığa sürüklemektedir. Mali’de son yıllarda güvenlik güçlerine ve MINUSMA’ya yönelik terör saldırıları yoğunlaşmış, halk arasında çatışmalar artmıştır. Birleşmiş Milletler Güvenlik Konseyi Mayıs 2019’da Mali’deki güvenlik durumundan ve Sahel bölgesindeki terör tehdidinin sınır aşan mahiyetinden endişe duyulduğunu, bu nedenle de Mali’de 2015 yılında muhalif grupların katılımıyla imzalanan Barış ve Uzlaşı Anlaşması’nın daha fazla gecikmeden uygulanmasını talep etmiştir. Bileşmiş Milletler Güvenlik Konseyi Ağustos 2019’da bir kez daha Mali’deki durumun uluslararası barışa ve bölge güvenliğine tehdit oluşturduğunu da açıklamıştır.

Sayın Başkan, sayın milletvekilleri; Mali’de bu yılın mart ve nisan aylarında düzenlenen Meclis seçimlerine katılım çok düşük seviyede kalmıştır. Ana muhalefet partisi başkanı seçim kampanyası sırasında kaçırılmış, Anayasa Mahkemesinin açıkladığı nihai sonuçlara muhalefet itiraz ederek Cumhurbaşkanının istifasını talep etmiştir. Haziran ayında Bamako başta olmak üzere ülkede başlayan gösterilerde can kaybı yaşanması gerginliği artırmış; akabinde, 18 Ağustosta Mali Silahlı Kuvvetleri içinden bir grup asker ülkede darbe yaparak yönetimi ele geçirmiştir. Cumhurbaşkanı da 19 Ağustosta istifa ettiğini, Parlamentoyu ve Hükûmeti de feshettiğini açıklamıştır.

Sayın Başkan, sayın milletvekilleri; Türkiye olarak Mali’de anayasal düzene dönülmesini, iç barış, güven ve istikrar ortamının süratle yeniden tesis edilmesini, bu amaç doğrultusunda uluslararası toplumun çabalarının destekleneceğini ve bu zor dönemde Mali halkının yanında olduğumuzu açıkladık. Mali’de 21 Eylülde geçiş dönemi için sivil Cumhurbaşkanı ve 25 Eylülde de sivil Başbakan atandı. MINUSMA’nın uzatılan görev süresi içinde misyonunun gereğinin yerine getirilebilmesi için MINUSMA misyonuna ülkemizce katkı verilmesinin ülkemizin kıtadaki görünürlüğüne olumlu katkısı olacağı değerlendirilmektedir.

Sayın Başkan, sayın milletvekilleri; Birleşmiş Milletlerin Orta Afrika Cumhuriyeti’nde konuşlu misyonu MINUSCA’nın faaliyetleri bölge ve uluslararası toplum için önemlidir. 23 Mart 2013’te Orta Afrika Cumhuriyeti’nde dönemin devlet başkanının devrilmesiyle istikrarsızlık başlamış, Müslüman ve Hristiyan gruplar arasında yaşanan iç savaş nüfusun yüzde 15’ini oluşturan Müslüman halkın önemli bir kısmının çevre ülkelere sığınmasına yol açmıştır. Ülkedeki olumsuz gelişmeler üzerine Birleşmiş Milletler Güvenlik Konseyi Aralık 2013’te önce MISCA’yı kurarak ülkedeki Fransız askerî birliklerin bu misyonu desteklemesini istemiş, ardından da MISCA’nın yetkileri Eylül 2014’te Birleşmiş Milletler Orta Afrika Cumhuriyeti Çok Boyutlu Entegre İstikrar Misyonu’na MINUSCA’ya devredilmiştir.

24 Temmuz 2014’te Müslüman ve Hristiyan gruplar arasında ateşkes anlaşması imzalandı, buna rağmen karşılıklı çatışmalar ve uluslararası birlikleri hedef alan saldırılar durmadı. Ülkede demokrasinin yeniden tesisine yönelik çabaların sonucunda Mart 2016’da Cumhurbaşkanlığı ve Parlamento seçimleri yapıldı. Eski Başbakanlardan Faustin Touadera Cumhurbaşkanı seçildi. Hükûmet ve ülkedeki 14 silahlı grubun katılımıyla Şubat 2019’da imzalanan Bangui Barış Anlaşması bir dönüm noktasıdır. Ülkede insani kriz ağırlaşmış, her 4 Orta Afrika Cumhuriyeti vatandaşından 1’i evini terk etmiş, 688 bin kişi ülke içinde yerinden edilmiş, 568 bin kişi de komşu ülkelere sığınmış durumdadır. MINUSCA’nın uzatılan görev süresi içerisinde misyonunun gereğini yerine getirebilmesi için MİNUSCA misyonuna da ülkemizce katkı verilmesinin ülkemizin kıtadaki görünürlüğüne olumlu katkısı olacağı değerlendirilmektedir.

Sayın Başkan, sayın milletvekilleri; ülkemiz uluslararası toplumun sorumlu bir üyesi olarak Birleşmiş Milletlerin barışı korumadan kalkınmaya, iklim değişikliğinden Birleşmiş Milletler Güvenlik Konseyi reform çalışmalarına kadar her faaliyetinde etkin katkısını artırarak sürdürmektedir. Türkiye, güvenlik politikasının temellerini iş birliği ve ortaklık politikası üzerine inşa etmiştir. Bu çerçevede, uluslararası barış ve istikrarın korunması için ülkelerin toprak bütünlüğünün korunması ilkesini savunmaktayız. Bu çerçevede, kolektif savunma, kriz yönetimi, barışı koruma ve insani yardım gibi görevlere katkıda bulunmaktayız.

Sayın Başkan, sayın milletvekilleri; Birleşmiş Milletler sisteminde görünürlüğün en önde gelen göstergelerinden biri de uluslararası barış ve istikrara katkıdır. Barışı destekleme ve koruma operasyonlarına katılımımız uluslararası politikadaki etkinliğimizin artmasına da yardımcı olmaktadır. Ülkemiz dünyanın çeşitli yerlerine konuşlandırılmış birçok Birleşmiş Milletler barış misyonuna katkıda bulunmaktadır. Türkiye, Birleşmiş Milletlerin doğrudan gerçekleştirdiği operasyonlar dışında, Afganistan, Bosna Hersek, Kosova gibi dünyanın çeşitli yerlerinde konuşlanmış NATO ve Avrupa Birliği barış operasyonlarına da katkı sağlamaktadır.

Sayın Başkan, değerli milletvekilleri; Afrika ortaklık politikamız kıtada barış ve istikrarın tesisine yönelik olarak siyasi, ekonomik ve sosyal kalkınmaya destek olmayı; insani yardım, yeniden yapılanma, güvenlik, kamu diplomasisi ve ara buluculuk alanlarında karşılıksız yardımda bulunmayı içermektedir. Ayrıca, ikili anlaşmalarla kıta ülkelerine askerî eğitim ve askerî yardımlar yapılmakta, Afrika ülkelerinden askerî personel de Türkiye’de icra edilen kurs ve eğitim faaliyetlerine davet edilmektedirler. Bir Afro-Avrasya ülkesi olan ülkemizin 21’inci yüzyılın gerçekleriyle uyum içerisinde bölgede yer alması ülkemiz için stratejik bir önceliktir. Afrika’da bölgesel istikrar ve barış için tehdit oluşturan insani ve siyasi krizlerin çözümüne ülkemiz tarafından katkıda bulunulması ülkemizin barışı destekleme harekâtlarına olan yaklaşımıyla da örtüşmektedir.

Sayın Başkan, değerli milletvekilleri; Türkiye, Mali ve Orta Afrika Cumhuriyeti’nin toprak bütünlüğünün korunmasını, ulusal birliğinin sağlanmasını, ulusal uzlaşma çabalarının başarıyla sonuçlanmasını, demokratik düzene dönüşte siyasi istikrarın ve sürdürülebilir ekonomik kalkınmanın sağlanmasını istemektedir. Mali ve Orta Afrika Cumhuriyeti’ndeki çatışma ortamının sona erdirilmesi, bu sorunların diğer ülkelere sirayet etmemesi büyük bir önem taşımaktadır. Bu bölgedeki istikrarsızlık Sahra-Sahel bölgesindeki terör örgütlerine alan açar. Mali’deki MINUSMA ve Orta Afrika’daki MINUSCA güçlerine ülkemiz tarafından sağlanacak katkılar bahse konu ülkelerin terör örgütlerine karşı mücadelesini de güçlendirecektir. Bu nedenle de 2 Ağustos 2016 tarihinden itibaren bu katkımızın sağlanmasına yönelik, Anayasa’nın 92’nci maddesi uyarınca Türkiye Büyük Millet Meclisi kararıyla gereken izinler verilmiştir.

Sayın Başkan, değerli milletvekilleri; burada konuşan hatiplerden bir kısmı “Türkiye’nin ne Kıbrıs’ta ne de Doğu Akdeniz’de bir taviz vermesini istemiyoruz.” dedi. Türkiye ne Akdeniz’de, Doğu Akdeniz’de ne de Kıbrıs’ta bir taviz veriyor. Zaten öyle olmadığı için, Avrupa Birliği, uluslararası hukuku bir tarafa bırakan, sadece ortaklık dayanışmasına yaslanarak “Siz Kıbrıs’ta Güney Kıbrıs’ın haklarına tecavüz ediyorsunuz, Doğu Akdeniz’de de Yunanistan’ın haklarına tecavüz ediyorsunuz.” diyor. Uluslararası hukuku dikkate alsalardı, Türkiye’nin Kıbrıs’ta yaptığının Kuzey Kıbrıs Türk Cumhuriyeti’nin haklarını korumak olduğunu, Doğu Akdeniz’de yapılanın da Türkiye’nin kendi haklarını korumak olduğunu bilirlerdi. (AK PARTİ sıralarından alkışlar)

Sayın Başkan, değerli milletvekilleri; burada konuşan hatiplerden birisi… Yani genelde AK PARTİ’nin dış politikasına karşı bazen itiraz oluyor ama biz hep şunu bekliyoruz: AK PARTİ’ye siyaseten karşı olmak başka bir şeydir; Hükûmetin, milletin millî hassasiyet taşıyan konulardaki politikalarına karşı olmak başka bir şeydir. Türkiye Cumhuriyeti devleti ve milleti Azerbaycan meselesinde, Kıbrıs meselesinde, Filistin meselesinde millî bir duruşa sahiptir. Kıbrıs, Azerbaycan ve Filistin meselesinde devlet geleneği içinde bunların apayrı bir yeri vardır, her biri bir millî davadır dense yeridir. Türkiye-Azerbaycan ilişkisine bir dış göz, tabiri caizse el âlem gibi bakmak bir Türk siyasetçi için söz konusu olamaz.

ENGİN ALTAY (İstanbul) – Ama Sayın Bakan, bizi mi…

İSMET YILMAZ (Devamla) – Buradaki destekler için teşekkür ettiğimi de söylerim.

ENGİN ALTAY (İstanbul) – Sağ olun, efendim.

İSMET YILMAZ (Devamla) – Bizim beklediğimiz, bu ülkenin kurucu değerlerine sahip çıkan kişilerin ve partilerin yüz yıl önce, o dönemki yöneticilerine karşı olan Bediüzzaman Said Nursi hazretlerinin dediği gibi “Ben tokadımı Andranik ile beraber Harbiye Nazırı olan Enver’e, Venizelos ile beraber Sadrazam olan Said Halim’e vurmam. Nazarımda vuranlar da sefildir.” dediği gibi biz de “Ben Paşinyan’la beraber İlham Aliyev’in, Macron ile beraber Recep Tayyip Erdoğan’ın aleyhine bir söz söylemem. Nazarımda, söyleyen de sefildir.” diyebilmeliyiz. Biz, içimizde mücadelemizi yaparız ancak millî meselelerde bir ve beraber olduğumuzu yedi düvele göstermeli, “Söz konusu vatansa gerisi teferruattır.” diyebilmeliyiz. (AK PARTİ sıralarından alkışlar) Milletimizin bizden beklediği de budur.

Sayın Başkan, değerli milletvekilleri; ABD Temsilciler Meclisinin Demokrat Partili Başkanı Nancy Pelosi ile ABD Cumhuriyetçi Partili Başkanı Trump arasında Amerika Birleşik Devletleri’nde birbirlerine karşı çok ağır suçlamalar var hatta Nancy Pelosi cumhuriyetçi Başkan, Trump’ın görevden azledilmesi için en önde koşan kişiydi. Nancy Pelosi geçen yıl Fransa’yı ziyaret etti, Fransız gazeteciler ona Trump’ı sordu; Nancy Pelosi o soruya “Vatan topraklarının dışındayken ülkemin Başkanı hakkında konuşmam, beni konuşturamazsınız.” dedi. Biz de muhalefetten, fazla değil, Pelosi’nin gösterdiği duyarlılığı göstermesini istiyoruz. Türkiye 80 milyon insanıyla bir bütündür; birlikte Türkiye’yiz. Bu ülkede herhangi bir vatandaşın diğer vatandaşa göre bir üstünlüğü yoktur. Bu ülkenin tapusu 83 milyonun eşit paydaşlığıyla oluşmuştur. Bu noktada, her türlü ayrımcı dil, her türlü zehirli dil kesinlikle reddedilmesi gereken bir dildir. Bu ülkede ayrımcılığı değil, birleştiriciliği, kapsayıcılığı ortak bir söylem olarak oluşturmak durumundayız.

Sayın Başkan, değerli milletvekilleri; yine Libya tezkeresiyle ilgili söylendi, oysa Libya tezkeresinde şu cümleleri kullanmıştık: Biz Türkiye olarak başından bu yana Libya’daki soruna askerî bir çözümün mümkün olmadığını; mevcut sorunlarının Birleşmiş Milletler himayesinde, Libyalı tüm kesimlerin katılımıyla, bizzat Libyalılar tarafından yürütülecek bir siyasi süreçle kalıcı çözüme kavuşabileceğini savunduk. Libya’da bugün çatışan kardeş kabilelerin kaderleri ortaktır, ortak bir geleceği de birlikte kuracaklardır; Türkiye’nin asli vazifesi de bu kardeş kabileleri bir araya getirerek barışın kaybedeninin olmayacağını göstermektir. Bu tezkerenin asıl amacı ateşkes ve istikrar sağlanmasına katkıda bulunmaktır diyoruz. Geçen zaman bizim o gün söylediğimizi haklı çıkardı. O zaman da söylemiştik: Bu tezkerenin adının geçmesi bile bölgede farklı bir hava estirmeye yetmiştir. Bugüne kadar Trablus’u ele geçirmeye çalışan gayrimeşru güçlere destek verenler şimdi Libya’da siyasi bir çözümün olmazsa olmaz olduğunu ifade etmektedirler, şimdi herkes bunu söylüyor. Biz bu tezkere gönderilirken de söyledik, “Bu dahi tezkerenin olumlu neticelerinden biridir.” dedik. Dolayısıyla, Türkiye’nin Doğu Akdeniz’deki hak ve menfaatlerini savunduğunuzu biliyoruz ama bilin ki bu dış politikada yapılan bütün anlaşmalar da bu hak ve menfaatlerin korunmasına yöneliktir.

Sayın Başkan, sayın milletvekilleri; yine bir başka arkadaşımız bu Süleyman Şah Türbesi’yle de ilgili bir iki söz söyledi, onunla ilgili de şunu söylemek isterim: Allah için, bu geçen süreç içerisinde Türkiye daha önce de DEAŞ terör örgütünün rehinesi olan Musul Başkonsolosluk personelinin tecrübesini yaşadı. Her olayı bulunduğu şartlarda, dönemde değerlendirmek lazım. Bu aziz millet DEAŞ terör örgütü mensupları tarafından Musul Başkonsolosluğu işgal edilip personeli rehin alındığında “Konsolosluk niye daha önce boşaltılmadı?” diye suçlama yapıldığını da hatırlar. “O gün o suçlamayı yapanların bugün için ‘Karakol boşaltıldı.’ dememesi gerekir.” dedik. “O gün Musul Başkonsolosluğunda vatandaşlarımızın rehin alınması olayında Gerekli tedbirler alınmadı. diye Dışişleri Bakanımız hakkında gensoru verenlerin, bugün, Süleyman Şah Karakolundaki personelin can güvenliği için alınan tedbirlere ‘Niçin alındı?’ demeye hakkı yoktur.” dedik. “Bu aziz millet, Dışişleri Bakanlığında Dışişleri Bakanı, Dışişleri Müsteşarı, MİT Müsteşarı ve Genelkurmay 2. Başkanı arasında yapılan güvenlik toplantısının dinlenilerek dış güçlere servis edilmesi üzerine yapılan tartışmaları da hatırlamaktadır. O gün Devlet, Süleyman Şah Karakolunu bahane ederek Suriye’de savaşa girecekti, diyenleri hatırlamaktadır.” dedik. O gün bu asılsız iddiaları yapanların bu iddialarının o gün boşa çıktığını da bununla göstermiş olduk.

Aziz kardeşlerim, geçen süreç içerisinde bu milletin hakkını, hukukunu, menfaatini korumaktan başka bir şey yapmadık. Ama bugün, Ermenistan Başbakanı dahi “Eğer Türkleri durdurmazsanız bizden sonra Viyana’ya kadar gidecek.” diyorsa bu Türkiye’nin başarısını gösterir.

Değerli arkadaşlarım, Türkiye, hiç şüpheniz olmasın, bugün dünden daha güçlü. Vatandaşının hakkını, hukukunu korumak doğrultusunda kararlıdır. Siz de söylediniz, biz, Türkiye Büyük Millet Meclisinin bütün üyelerinin, eksiksiz herkesin desteğini istiyoruz. Sizin desteğiniz ne kadar bizimle olursa Türkiye o kadar güçlü olur. Dolayısıyla, gelin hep beraber Türkiye’yi güçlendirelim diyorum ve bu tezkereye de açıkça destek vereceğini beyan ettiği için de İYİ PARTİ’ye, Milliyetçi Hareket Partisine ve Cumhuriyet Halk Partisine huzurlarınızda teşekkür ediyorum.

Bir Türkiye var, o Türkiye’nin de yarınını, inşallah, hep birlikte daha güçlü, daha aydınlık yapacağız ve evlatlarımıza daha güçlü bir Türkiye bırakacağız diyor, hepinizi saygıyla selamlıyorum. (AK PARTİ sıralarından alkışlar)

BAŞKAN - Şahıslar adına ilk söz Sayın Yunus Emre’nin.

Buyurun Sayın Emre. (CHP sıralarından alkışlar)

YUNUS EMRE (İstanbul) – Sayın Başkan, değerli milletvekilleri; Genel Kurulu saygıyla selamlıyorum.

Sözlerimin başında, uluslararası hukuku hiçe sayarak Azerbaycan topraklarını işgal altında tutan Ermenistan’ın Azerbaycan’da sivil halka yönelik saldırılarını bir kez daha kınıyorum. Bu bir savaş suçudur. Şehit kardeşlerimize rahmet diliyorum. Tüm kalbimizle Azerbaycan halkının yanında olduğumuzu yinelemek istiyorum.

Değerli arkadaşlarım, bugün ve yarın Genel Kurulumuz tezkereler üzerine görüşecek. Çok kapsamlı bir sorunun, Türkiye’nin karşı karşıya bulunduğu demokrasiden uzaklaşma sorununun ve tabii, dış politikada Meclisin etkisinin, kapasitesinin gerilemesi sorununun aslında bir küçük örneğini bu tezkerelerle ilgili tartışmalarda da yaşıyoruz. Şöyle ki, Türk dış politikasının karar alma sürecinde, uygulama sürecinde çok temel bir soruyu sormamız gerekiyor: Bu alandaki, dış politika alanındaki devlet organlarının hakları nedir, yetkileri nelerdir, birbirleri karşısındaki durumu nedir? Bu konu aslında özünde yürütmenin ve yasamanın dış politikadaki görevleriyle, yetkileriyle ilgili bir durumdur ve bu alanda birazdan açıklayacağım şeylerin sonucunu aslında en başta söylemek istiyorum, o da şu: Ne yazık ki kurallara dayalı bir işleyiş yok ve ne yazık ki kurumsallaşmadan uzak bir işleyişle karşı karşıyayız.

Şimdi, değerli arkadaşlarım, bakın, bazı örneklerle bu tezkere olayının, karşı karşıya bulunduğumuz tezkere olayının aslında Meclisin gücünün gerilemesinin, Türkiye’nin demokrasiden uzaklaşmasıyla neden ilgili olduğunu ben size açıklamak istiyorum. Bakın, bu Mali ve Orta Afrika Cumhuriyeti tezkeresi elimde. Bundan önce bu tezkereler Meclise gelirken, biliyorsunuz, Başbakanlık üzerinden geliyordu ve Bakanlar Kurulu üyelerinin imzalarıyla geliyordu. Şimdi, bütün tezkereler Sayın Cumhurbaşkanının imzasıyla geliyor. Bir defa, bir heyetin, bir kurulun kararı olmaktan uzaklaşılan ve bir tek kişinin, bir tek kişinin kararıyla bu işleyişin başlatıldığı bir dönemi yaşıyoruz.

Değerli arkadaşlarım, çok önemli bir konu şu: Bu, adı üzerinde bir Meclis kararı ve Anayasa Mahkemesi 1990’da aldığı bir karar gereği, Meclisin kararlarıyla ilgili bir yargısal denetim yapmıyor. Yani “Meclis İçtüzüğü ve milletvekilliğinin düşürülmesi işlemleri dışında Meclis kararlarına ben bakmam.” diyor Anayasa Mahkemesi. Bu bizim için şu sebeple önemli, Meclisin bu kararları çok ciddiye alması gerekiyor çünkü yargı yolu kapalı olan kararlar alıyoruz arkadaşlar. Yani bu tezkere kararlarının, tezkerelerin, bu Meclis kararlarının böylesine çok önemli bir durumu var. Bunu şunun için söylüyorum; parlamenter sistemdeki uygulamaların ne yazık ki işinize gelenlerini sanki parlamenter sistem varmış gibi koruyorsunuz, başkanlık sistemine geçişin birçok demokratik ülkede örneğindeki gerekliliklerini yerine getirmiyorsunuz. Bakın, bütün tezkerelerde şöyle bir ifade var, deniliyor ki: “Hudut, şümul, miktar ve zamanı Cumhurbaşkanınca takdir ve tespit edilmek üzere Silahlı Kuvvetlerin gönderilmesi.” Değerli arkadaşlar, bütün tezkerelerde bu ifade var. Dünyanın hiçbir demokratik ülkesinde böyle bir yetki verilmez arkadaşlar. Hiçbir demokratik ülkede devlet başkanına hudut, şümul, miktar ve zaman kendi takdirine bırakılmak üzere bir yetki verilmez; bu ancak otoriter bir yönetim altında olur, bir demokratik ülkede böyle bir şeyle karşılaşmazsınız.

Değerli arkadaşlarım, bu meseleleri çok farklı platformlarda ele almak gerekir. Bakın, 13 farklı ülkede Türk askeri var hâlihazırda. Bizim Türkiye olarak bu askerlerimizi göndermekteki amacımız nedir ve bunları tekrar bir yıl sonra burada tartışırken acaba bu amaçlarımızın ne kadarına ulaştık? Emin olun, ne bu tezkere metinlerinde ne iktidar sözcülerinin burada yaptığı konuşmalarda bu konuyla ilgili en ufak bir açıklama yok, en ufak bir açıklama yok.

Değerli arkadaşlarım, çok temel bir şeyden bahsediyoruz. Mehmetçik’i, bizim ülkemizin gencecik yurttaşlarını farklı farklı ülkelere gönderiyoruz. Bu yurttaşlarımız, Mehmetçikler bizler için çok değerli. İki satırlık bir yazıyla hududunu, şümulünü Cumhurbaşkanının keyfine bırakarak bunu yapıyor olmak hiçbir demokratik ülkede olamaz arkadaşlar. Ayrıca şunu da hatırlatmam gerekli: Dış politikada Meclisin etkisinin, gücünün geçerli olabilmesi, Meclisin bu alandaki komisyonlarının çok etkin şekilde çalışmasıyla olur. Tabii, İç Tüzük’te “Meclis kararlarını komisyonda değerlendirmek” diye bir gereklilik yok ama ben buraya gelmeden önce inceledim, birçok ülkede bu türden gelenekler var; Meclisin ilgili komisyonları, diyelim ki Millî Savunma Komisyonu, Dışişleri Komisyonu -işte bizde bulunan- Avrupa Birliği Uyum Komisyonu gibi komisyonlar aslında birtakım karma komisyonlar oluşturabilirler, bunları masaya yatırabilirler, ilgili asker kişileri, sivil görevlileri davet edebilirler, yabancı misyonlardan insanları bu konuyla ilgili davet edebilirler. Tekrar ifade etmek istiyorum: 13 farklı ülkede askerimiz var; cumhuriyet tarihi içerisinde hiçbir dönemde şu dönemde olduğu kadar yurt dışında bu kadar fazla ülkede asker bulunmadı, hiçbir dönemde şu dönemde olduğu kadar yurt dışında bu kadar fazla sayıda Mehmetçik bulunmadı. Böyle bir durumla karşı karşıyayız ve bunu etkin bir şekilde değerlendirmiyoruz. Tekrar ifade etmek istiyorum: Meclis olarak yargı denetimi olmayan bir karar alıyoruz -çok temel, önemli bir karar- ama bunu incelemiyoruz, bununla ilgili ciddi tartışmalar yapmak yerine, parti taraftarlığı çerçevesinde burada birtakım nutuklar atılıyor bize ve birtakım pembe tablolar çiziliyor Türkiye'nin dış politikasına ilişkin ama ne yazık ki gerçeklik bundan çok uzak değerli arkadaşlar.

Ayrıca şunu da hatırlatmam gerekli: Bakın, madem başkanlık sistemini örnek alıyorsunuz, başkanlık sisteminin en iyi bilinen örneklerinden birinde, ABD’de 1986’da çıkan bir kanun var “Goldwater Nichols Yasası” dedikleri bir kanun var. Şimdi, bu kanuna göre Amerikan yönetimi topluma ve Meclise bir belge sunuyor, ulusal güvenlik strateji belgesi. Değerli arkadaşlarım, bu belgeye göre o ülkenin ulusal hedefleri nedir, bunlara hangi amaçlarla, hangi araçlarla erişmek durumundadır bunlar şeffaf bir şekilde toplumsal, siyasal tartışmaya açılıyor. Bunlar Türkiye'de yok arkadaşlar. Bir zamanlar tabii “kırmızı kitap” diye bilinen “Millî Güvenlik Siyaset Belgesi” diye bir belgeden bahsedilirdi, tabii o da kamuoyunun tartışmasına kapalı, gizli bir metinden bahsediyoruz, bugün var mı yok mu onu bilmiyoruz ama biz demokrasiyi savunuyorsak, çağdaş normları savunuyorsak, çağdaş normları savunuyorsak eğer, bu Meclisin, iktidarın yürüttüğü dış politikanın hedeflerinin ne olduğunu etkin bir şekilde burada tartışabiliyor olması gerekiyor. Bunun olmadığı bir ortamda şöyle bir durumla karşı karşıya kalıyoruz: Bir gün bir ülke Türkiye’nin en yakın müttefiki, en yakın dostu gibi sunuluyor; birkaç gün sonra aynı ülke Türkiye’nin en önemli karşıtı, düşmanı hâline geliyor. Ne yazık ki -benden önceki konuşmacılar da hatırlattılar- Suriye’de 34 canımız şehit ediliyor, arkasından, bunu yaptığı düşünülen ülkeye bizim Hükûmet temsilcilerimiz birkaç gün sonra koşa koşa gidiyorlar ve orada kapıda uzun süre bekletiliyorlar arkadaşlar. Bugün, bizim televizyon kanalları her akşam Paşinyan’ın Putin’le olan telefon görüşmesini veriyor, Paşinyan’ı telefonda azarlayıp kapattığı bir telefon görüşmesi. Allah aşkına, bundan ne farkı var bizim buradan Moskova’ya giden Hükûmet yetkililerinin karşılaştığı muamelenin? Ben bunu sormak istiyorum, ne farkı var? Ve biz Meclis olarak bunların hesabını soramadığımız için, Türkiye’de dış politikada Meclisin bir etkisi olamadığı için, ne de bütçe tartışmalarında bunlar gündeme gelebildiği için -tekrar ifade etmek istiyorum arkadaşlar- biz bu yetkiyi, Cumhurbaşkanının imzasıyla gelen bu tezkereye bu yetkiyi hudut, şümul, miktar ve zamanı Cumhurbaşkanının takdirine bırakarak veriyoruz. Tekrar hatırlatmak istiyorum: Bu bir kurulun, bir heyetin, Bakanlar Kurulunun önerisi değil, Cumhurbaşkanının önerisi.

Değerli arkadaşlarım, az önce ifade etmiştim; şeffaflık, hesap verilebilir olmak bizim için çok temel ilkeler ve mevcut işleyiş bundan uzak. İktidar son derece keyfî bir şekilde dış politika kararları alıyor, Meclis bunları etkisiz kılabilecek ya da bunları tartışmaya açabilecek bir işlem yapmıyor, yapamıyor. Şunu hatırlatmam gerekli: Değerli arkadaşlarım, sizin birçok defa gündeme getirdiğiniz başkanlık sisteminin demokratik örneklerinde böyle bir işleyiş yoktur. Az önce açıklamıştım, Meclis dış politikayla ilgili ayrı kanunlar çıkarır, ayrı komisyonlar oluşturur, önemli kritik atamalarda Meclisin ilgili kanadının, daha doğrusu ilgili komisyonun onayı aranır. Türkiye’de bunların hiçbiri yok değerli arkadaşlarım.

(Mikrofon otomatik cihaz tarafından kapatıldı)

BAŞKAN – Tamamlayınız sözlerinizi.

YUNUS EMRE (Devamla) – Tamamlıyorum Sayın Başkanım.

Türkiye’de ne yazık ki tamamen keyfî bir işleyişe dayalı bir dış politika uygulaması var ve ne yazık ki bunun değiştirilmesine ilişkin bizim girişimlerimizi de görmezden geliyorsunuz. Biz Cumhuriyet Halk Partisi olarak sadece sorunları açıklamakla yetinen bir parti değiliz, Türkiye’nin karşı karşıya bulunduğu bu sorunların nasıl çözüleceğine ilişkin önerilerimizi de ortaya koyuyoruz; bunlardan da istifade etmek yoluna gitmiyorsunuz. Temel olarak iktidarda bulunmanızı tahkim edecek, iktidarda olmanıza yardımcı olacak bir noktadan dış politikaya yaklaşıyorsunuz. Bölgedeki farklı milletlerin ve bizim milletimizin talepleri, ihtiyaçları, bölgede barış, huzur falan değil ne yazık ki dış politikanızdaki temel amaç. Temel amaç, Türkiye’deki iktidarın, Erdoğan iktidarının sürebilmesi ve bunun da sürebilmesi için Mecliste etkili bir şekilde bunların tartışılamaması gerekiyor, bunu yapıyorsunuz ne yazık ki. Ne yazık ki ben bunu defaatle bu kürsülerde açıkladım, defaatle bunu açıkladım ancak bir değişim imkânı da görülmüyor

(Mikrofon otomatik cihaz tarafından kapatıldı)

BAŞKAN – Son cümlelerinizi almak için açıyorum.

YUNUS EMRE (Devamla) – Tamamlıyorum Sayın Başkanım.

Tekrar ifade etmek istiyorum: Biz, tabii, Türkiye’yi bu karanlıktan çıkardığımızda, tekrar bir demokratik ortam başladığında, güçlendirilmiş parlamenter yönetime döndüğümüzde bunların hepsini değiştireceğiz.

Son bir örnek vererek kapatacağım: Bakın arkadaşlar, büyük güçlerin işine güçlü meclisler gelmez. Türkiye’de parlamenter sistem olmasaydı 1 Mart tezkeresi bu Meclisten geçerdi ve yüz binlerce Iraklı Müslüman’ın elinde ne yazık ki bizim ülkemizin de kanı olurdu.

BAŞKAN – Sayın Emre, selamlamayı yapalım lütfen.

YUNUS EMRE (Devamla) - Onu engelleyen, Türkiye’de o dönem bulunan parlamenter sistemin imkânlarıdır. (CHP sıralarından alkışlar)

BAŞKAN – Teşekkür ediyorum.

Şahsı adına ikinci söz talebi Sayın Halis Dalkılıç’ın.

Buyurun Sayın Dalkılıç. (AK PARTİ sıralarından alkışlar)

HALİS DALKILIÇ (İstanbul) – Sayın Başkan, değerli milletvekilleri; yeni yasama dönemimizin Gazi Meclisimize, milletimize, ülkemize hayırlar getirmesini diliyor, heyetinizi saygıyla, hürmetle selamlıyorum.

Sözlerimin başında 2 kesime selam göndermek istiyorum. Birincisi, milletimizin huzuru ve güvenliği için gerek yurt içinde, gerek sınır boylarında, gerek sınır dışında terörle mücadele eden, ülkemizin huzurunu sağlamak üzere canhıraş bir mücadele veren güvenlik güçlerimizi, askerimizi, polisimizi saygıyla, hürmetle selamlıyorum. Meclisten, Gazi Meclisimizin, milletin kürsüsünden milletin evlatlarına selam gönderiyorum.

İkincisi, dünyayı da etkisi altına alan Covid-19 sürecinde sağlık çalışanlarımızı gerçekten bu canhıraş, cansiparane mücadelelerinden dolayı tebrik ediyorum, takdir ediyorum ve yüce Meclisten selamlarımızı, takdirlerimizi, saygılarımızı iletiyoruz. (AK PARTİ sıralarından alkışlar)

Sayın Başkan, Birleşmiş Milletlerin Mali ve Orta Afrika Cumhuriyeti’nde icra ettiği geçici görev gücü MINUSMA kapsamında görev yapan askerimizin 31 Ekim 2021’e kadar görevinin uzatılmasını Gazi Meclisimizin onayına sunuyoruz. Bu bağlamda düşüncelerimi paylaşmak üzere söz almış bulunuyorum.

Sayın milletvekilleri, Afrika’da her gün, her sabah bir ceylan uyanır, en hızlı koşan aslandan daha hızlı koşması bilinciyle uyanır, yoksa yem olacağını ve öleceğini bilir. Yine Afrika’da bir aslan uyanır, en yavaş koşan ceylandan daha hızlı koşması gereğinin bilinciyle uyanır, yoksa aç kalacağını bilir. Yani Afrika’da ceylan veya aslan olmanız fark etmez. Gün doğduğunda daha hızlı koşabilmeyi asla unutmamanız gerekiyor. İşte bu söz, ünlü yazar Thomas Friedman’ın bu sözü Kara Kıta’nın sanki tarihini özetler gibi. Mali’den gelen son haberler bizi sömürgelerle, darbelerle anılan Afrika’nın gündemine yeniden çekmiş bulunuyor. Mali’de ve Afrika’da, özellikle Orta Afrika’da Fransa’nın 1830’da Cezayir’i işgal etmesiyle, o kanlı işgaliyle birlikte Afrika’nın kaderi o gün bugündür maalesef değişmiyor. İşte aynı Fransa’nın 1670’lerde 3,5 milyon kilometrekare bir alanı söz konusuyken 1920’lere geldiğimizde 11,5 milyon kilometrekare bir alanı işgal edip sömürdüğünü görüyoruz. Tabii, iki yüzyıl tüm Afrika’nın kaynaklarını sömüren ve orada asimilasyon politikaları sürdüren ve özellikle Mali’de oranın kaynaklarını da sömüren Fransa bugün kalkıp dünyaya demokrasi havariliği yapmaya devam ediyor.

Mali 1959’da bağımsızlığını kazanmış olsa da Mali ve Afrika’dan sömürgeyi çekmenin şartı olarak Fransa 3 konuyu zorunlu kılmıştır. Bunun bir tanesi, resmî dil Fransızca olacak; ikincisi, eğitim Fransızca verilecek; üçüncüsü, kendilerinin de tedavülden kaldırdığı “frank” diye bir para birimi vardı Fransa’nın, onu da Afrika’nın her ülkesinde geçerli para birimi olarak ilan edecek. Dolayısıyla, buradan baktığımızda, Fransa’nın bölgedeki sömürgesinin devam ettiğini görüyoruz. Fransız hazine yetkililerinin açıkladığına göre, Afrika’dan Fransa’ya her yıl 500-550 milyar dolar para geliyor. Dolayısıyla Fransa’nın Afrika’yı ne hâle getirdiğini bir kere daha gözler önüne sermek ve Meclisimizin huzuruna getirmek istedim.

Yüzyıllardır Afrika’yı sömüren Fransa, gözü doymamış olacak ki Doğu Akdeniz’de önemli hidrokarbon rezervlerini gördü ve keşfedildiğini 2010’da fark etti ve bu arada da Yunanistan’la, Güney Kıbrıs Rum Yönetimi’yle, Mısır’la, Birleşik Arap Emirlikleri’yle kurduğu ittifakla bölgede Türkiye'yi ve Kıbrıs Türklerini dışlayan bir politika gütmeye başlamıştır. Bir yandan, Yunan ve Rum yönetiminin maksimalist ulusal tezlerine destek vermesi, diğer yandan, Birleşmiş Milletlerin kararları çerçevesinde ve talebi doğrultusunda Libya’nın meşru hükûmetini destekleyen Türkiye’ye karşı çıkıp yıllardır gayrimeşru darbecilere desteğe devam etmesi Fransa’nın tehlikeli siyasetinin en önemli göstergesidir.

Doğu Akdeniz’i kırmızı çizgi olarak niteleyen Fransa Cumhurbaşkanı Macron’un, Yunanistan’la giriştiği yoğun askerî tatbikat trafiği ve Cumhurbaşkanımız Sayın Recep Tayyip Erdoğan’ın şahsında Türkiye’yi hedef alan açıklamaları âdeta yangına körükle gitmesinin en önemli göstergesidir. Doğu Akdeniz’de sahili olmayan bir ülkenin Atina’yı kışkırtarak, Yunanistan’ı askerî harcamalara teşvik ederek, hatta bu arada fırsatçılık yaparak 18 tane Rafale tipi savaş uçağını Yunanistan’a satarak bölgedeki tehlikenin fitilini ateşlemiştir.

Sayın milletvekilleri, Macron bir taraftan Libya’yla, bir taraftan Mısır’la, bir taraftan Kıbrıs Rum kesimiyle, bir taraftan Yunanistan’la her gün flört ediyor ve her gün yeni açıklamalar yapıyor. Bölgeyi gerecek, bölgeyi istikrarsızlaştıracak ve âdeta sömürgelerini devam ettirecek açıklamaların peşindeler.

Minsk üçlüsünden, Fransa’nın, Azerbaycan toprakları için endişe duymadığını görüyoruz. Ermenistan’la dayanışma göstermesi, Ermenilerin Karabağ’da otuz yıldır sürdürdüğü işgali desteklemesi anlamına geliyor. Ermenistan’ın kadim Azerbaycan toprağı Karabağ’ı işgaline ve gerçekleştirdikleri sivil katliamlara karşı kör, sağır ve dilsizler.

Türkiye ve Azerbaycan iki kardeş ülkedir. Ülkemiz Azerbaycan’ın millî bütünlüğünü, bağımsızlığını her zaman desteklemiştir ve yanında olmuştur, olmaya devam edecek. iki devlet, tek millet olduğumuzu dost Azerbaycanlı kardeşlerimize buradan bir kere daha haykırıyoruz, dünya da bunu artık bilsin istiyoruz.

Düşünün ki Karabağ Azerbaycan’ın toprağı; kendi topraklarında vatanlarını savunan Azeri kardeşlerimizi suçlayan bir dil, suçlayan bir Batı! İşgal eden Ermenistan’a söz söyleyen, uyaran hiç kimse yok. Biz diyoruz ki bu kirli tezgâhı, kirli oyunu da Allah’ın izniyle Türkiye’nin bozmaya gücü yetecektir.

2002’den bu yana AK PARTİ Hükûmetleri, başta mazlumların hamisi ve ezilenlerin gür sesi Sayın Cumhurbaşkanımız Recep Tayyip Erdoğan, bütün mazlum coğrafyaların umudu olmuştur, umudu olmaya devam ediyor. (AK PARTİ sıralarından alkışlar)

AK PARTİ ailesi olarak da yakın coğrafyamız başta olmak üzere dünyanın bütün bölgelerinde istikrarı, barışı, kardeşliği tesis etmek üzere mücadele ediyoruz. Ve bu itibarla “Yenilmeyiz, bize kimsenin gücü yetmez, biz hükümranız, dünyanın sahibi de biziz, kaynaklar da bize ait.” diyen hükümranlara Birleşmiş Milletlerde, evlerinde gözlerinin içine baka baka “Dünya 5’ten büyüktür, bu zulümler devam ettirilemez.” diyen bu milletin evladı Recep Tayyip Erdoğan’ın itirazı bu yüzden yükseliyor. (AK PARTİ sıralarından alkışlar) İstiyorlar ki Recep Tayyip Erdoğan da sussun, istiyorlar ki Türkiye de diz çöksün ve dünyanın tüm kaynaklarını elde etsinler ve dünyadaki hükümranlıklarını devam ettirsinler. Artık yok; Türkiye var.

Değerli kardeşlerim, saygıdeğer milletvekilleri; biz 83 milyon kardeşiz ve dünyadaki bu sömürge düzenine karşı çıkmak zorundayız. Bu bakımdan Türkiye ayakta olmak zorunda, ayakta kalmak zorunda, birlik ve beraberlik içerisinde hedeflerine yürümek zorunda.

Biz yüz yıllık Cumhuriyet tarihinin ve bin yıllık devlet geleneğinin bağrından kopan bu aziz milletin evlatlarının, saygıdeğer milletvekillerinin hangi konuda, hangi şartlarda mücadele ettiğimizi bilmesi gerekiyor.

Sayın Engin Altay, biraz önce konuşmasında destek vereceğini söyledi tezkereye. Biz istiyoruz ki dış politikada gerçekten her konuda destek verin, dış politikada yanımızda yer alın. Yoksa dış politikada kalkıp gerçekten…

LÜTFÜ TÜRKKAN (Kocaeli) – Çuvallıyorsunuz dış politikada, çuvallıyorsunuz.

HALİS DALKILIÇ (Devamla) – …Ermenistan büyükelçisi gibi konuşmalar, herhâlde sizin sahiplendiğiniz konuşmalar değildir. Türkiye’ye iftira etmek sizin sahipleneceğiniz bir konuşma olmasa gerek çünkü kirli, Türkiye’yi karalayan, Türkiye’ye iftira atan bir anlayış seksen yıllık partinin geleneğine sığmaz diye düşünüyorum.

Ayrıca, bakın, Covid’le ilgili bir sürü eleştiriler yapıldı burada. Değerli arkadaşlar, haksızlık yapmayın, gerçekten dünyanın gıptayla bahsettiği sağlık çalışanlarımız ve sağlık altyapımıza siz de “Maşallah” deyin, siz de gurur duyun.

BURCU KÖKSAL (Afyonkarahisar) – Onun için mi sağlık çalışanlarının parasını ödemediniz?

TURAN AYDOĞAN (İstanbul) – Onun için mi Türk Tabipleri Birliğini kapatacaksınız? Onun için mi kapatacaksınız?

HALİS DALKILIÇ (Devamla) – Bakın, eğer sağlık adına ufkunuz sadece yeni iskambil kâğıdı açmaktan ibaretse…

BAŞKAN – Bağıran arkadaşlar lütfen maskeyle bağırsınlar.

HALİS DALKILIÇ (Devamla) – …eğer gerçekten iskambil kâğıdının yenisini sağlık alanında teklif ediyorsanız buna söyleyecek bir şeyimiz yok. Bence daha ciddi şeyler olması lazım. (CHP sıralarından gürültüler)

(Mikrofon otomatik cihaz tarafından kapatıldı)

BAŞKAN – Evet, tamamlayınız Sayın Dalkılıç.

Buyurun.

HALİS DALKILIÇ (Devamla) – Bakın, değerli arkadaşlar, Parlamento şahit olsun ki biz dünyanın tüm müstekbirleriyle mücadeleye devam edeceğiz. Parlamento şahit olsun. Bu tarih şahit olsun, bu aziz milletin evlatları olarak biz mazlumların sesini duymaya, seslerini duyurmaya devam edeceğiz, zalimlerin karşısında durmaya devam edeceğiz. Bu konuda istiyoruz ki muhalefet yaparken, AK PARTİ’ye muhalefetle ülkeye muhalefeti karıştırmayın; ülkeye muhalefet ihanet olarak algılanır sonra. Lütfen, AK PARTİ’ye muhalefet yapabilirsiniz ancak ülkenin menfaatleri söz konusu olduğunda bir ve beraber hareket etmeyi siyasetin malzemesi değil birlik ve beraberliğin ve bize tarihin verdiği görevin vazifesi olarak görün diyorum.

Ben, bu tezkerenin hayırlı olmasını diliyorum. Mali’de de yakın coğrafyamızda da dünyanın her yerinde de istikrarı savunuyoruz. Hiçbir kara lekemiz de yoktur geçmişte. Biz, merhamet medeniyetinin evlatlarıyız, gittiğimiz her yere merhamet, iyilik ve kardeşlik götürmüşüz, götürmeye de devam edeceğiz diyor, yüce Meclisi saygıyla, hürmetle selamlıyor, hayırlı çalışmalar diliyorum. (AK PARTİ sıralarından alkışlar)

BAŞKAN – Sayın milletvekilleri, Cumhurbaşkanlığı Tezkeresi üzerindeki görüşmeler tamamlanmıştır. Şimdi tezkereyi oylarınıza sunacağım: Kabul edenler… Kabul etmeyenler… Kabul edilmiştir.

Şimdi, alınan karar gereğince (3/1325) esas numaralı Cumhurbaşkanlığı Tezkeresi’nin görüşmelerine başlıyoruz.

Tezkereyi okutuyorum:

2.- Cumhurbaşkanlığının, Birleşmiş Milletler Güvenlik Konseyinin UNIFIL’in görev süresinin uzatılması yönündeki 2539 (2020) sayılı Kararı çerçevesinde, hudut, şümul ve miktarı Cumhurbaşkanınca belirlenecek Türk Silahlı Kuvvetleri unsurlarının; 1701 (2006) sayılı Birleşmiş Milletler Güvenlik Konseyi Kararı ve 880 sayılı Türkiye Büyük Millet Meclisi Kararı’yla tespit edilen ilkeler kapsamında; Birleşmiş Milletler Geçici Görev Gücü bünyesinde UNIFIL’e, 31/10/2020 tarihinden itibaren bir yıl daha iştirak etmesi ve bununla ilgili gerekli düzenlemelerin Cumhurbaşkanınca yapılması için Anayasa’nın 92’nci maddesi uyarınca izin verilmesine dair tezkeresi (3/1325)

Türkiye Büyük Millet Meclisi Başkanlığına

Birleşmiş Milletler Güvenlik Konseyinin 11/8/2006 tarihinde kabul ettiği 1701 (2006) sayılı Karar ve Türkiye Büyük Millet Meclisinin 5/9/2006 tarihli ve 880 sayılı Kararıyla bir yıl için verdiği izin çerçevesinde, Türkiye, Lübnan'da konuşlu Birleşmiş Milletler Geçici Görev Gücüne (UNIFIL) Silahlı Kuvvetleri unsurlarıyla katkı sağlamıştır. Söz konusu iznin süresi son olarak Türkiye Büyük Millet Meclisinin 22/10/2019 tarihli ve 1233 sayılı Kararıyla 31/10/2019 tarihinden itibaren bir yıl uzatılmıştır.

Türkiye UNIFIL'e yaptığı katkılarla barışı koruma harekâtının etkin biçimde icrasında önemli bir işlev üstlenmiştir. Bu çerçevede Türkiye'nin katkısı gerek Birleşmiş Milletler sistemi içinde, gerek bölgesel ve küresel ölçekte, gerekse kapsamlı sivil-asker işbirliği faaliyetleri vasıtasıyla Lübnan toplumunun her kesimi nezdinde görünürlüğünün artmasına, ayrıca barış ve istikrarın korunmasına yönelik politikasının sürdürülmesine hizmet etmiştir.

Bu itibarla, UNIFIL'e katkımızın sürdürülmesinin önem arz ettiği değerlendirilmektedir.

UNIFIL'in görev süresi Birleşmiş Milletler Güvenlik Konseyinin 28/8/2020 tarihli ve 2539 (2020) sayılı Kararıyla 31/8/2021 tarihine kadar uzatılmıştır.

Bu hususlar ışığında ve Lübnan ile ikili ilişkilerimiz ve bölgedeki güvenlik şartları da göz önünde tutularak, Birleşmiş Milletler Güvenlik Konseyinin UNIFIL'in görev süresinin uzatılması yönündeki 2539 (2020) sayılı Kararı uyarınca; hudut, şümul ve miktarı Cumhurbaşkanınca belirlenecek Türk Silahlı Kuvvetleri unsurlarının, 1701 (2006) sayılı Birleşmiş Milletler Güvenlik Konseyi Kararı ve 880 sayılı Türkiye Büyük Millet Meclisi Kararıyla tespit edilen ilkeler kapsamında 31/10/2020 tarihinden itibaren bir yıl daha UNIFIL'e iştirak etmesi ve bununla ilgili gerekli düzenlemelerin Cumhurbaşkanınca yapılması için gereğini Anayasa'nın 92'nci maddesi uyarınca bilgilerinize sunarım.

                                                                                                                            Recep Tayyip Erdoğan

                                                                                                                                  Cumhurbaşkanı

BAŞKAN – Cumhurbaşkanlığı tezkeresi üzerinde İç Tüzük’ün 72’nci maddesine göre görüşme açacağım.

Gruplara ve şahsı adına 2 üyeye söz vereceğim.

Konuşma süreleri gruplar için yirmişer dakika ve şahıslar için onar dakikadır.

Tezkere üzerinde söz alan sayın milletvekillerinin isimlerini okuyorum: İYİ PARTİ Grubu Adına Sayın Zeki Hakan Sıdalı, Milliyetçi Hareket Partisi Grubu Adına Sayın Mustafa Hidayet Vahapoğlu, Halkların Demokratik Partisi Grubu adına Sayın Tulay Hatımoğulları Oruç, Cumhuriyet Halk Partisi Grubu adına Sayın Ahmet Ünal Çeviköz, Adalet ve Kalkınma Partisi Grubu adına Sayın Osman Aşkın Bak.

Şimdi ilk söz İYİ PARTİ Grubu adına Sayın Zeki Hakan Sıdalı’nın.

Buyurun Sayın Sıdalı. (İYİ PARTİ sıralarından alkışlar)

İYİ PARTİ GRUBU ADINA ZEKİ HAKAN SIDALI (Mersin) – Sayın Başkan, değerli milletvekilleri; konuşmama başlamadan önce 27’nci Dönem Dördüncü Yasama Yılının aziz milletimize, yüce Meclisimize ve sayın milletvekillerimize hayırlı olmasını diliyorum.

Bu dönemde yapacağımız görüşmelerin, çıkaracağımız yasaların milletimize, devletimize faydalı ve olumlu sonuçlar getirmesini temenni ediyorum. Yüce Meclisimizin asırlık bir çınar olmasını sağlayan, başta kurucumuz ve ilk Meclis Başkanımız Gazi Mustafa Kemal Atatürk olmak üzere ebediyete intikal etmiş sayın milletvekillerimize ve devlet insanlarımızı saygı ve rahmetle anıyor, hayatta olanlara sağlıklı bir ömür diliyorum.

Sayın milletvekilleri, Birleşmiş Milletler Güvenlik Konseyinin kararına dayanarak barışı koruma harekâtına katkı sağlayan, Türk Silahlı Kuvvetlerimizin Lübnan’daki görev süresinin bir yıl daha uzatılmasını İYİ PARTİ olarak desteklediğimizi belirterek konuşmama başlamak istiyorum.

UNIFIL kapsamında görev yapan uluslararası misyon, Doğu Akdeniz çanağının ülkemize çok yakın bir bölgesinde önemli bir vazifeyi yerine getirmekte ve bölgedeki barış ve istikrar gayretlerine katkı sağlamaktadır. Lübnan’da barış ve istikrarın hâkim unsur hâline gelmesi yalnızca o ülke için değil, istisnasız bölge ülkelerinin tamamı için büyük bir önem taşımaktadır. Yüz ölçümü bakımından küçük olan Lübnan’ı, Orta Doğu ve Doğu Akdeniz istikrarının kilit taşı olarak tanımlayabiliriz. Deniz komşumuz sayılabilecek olan Lübnan’la tarihsel açıdan da büyük bir yakınlık içindeyiz. Toplumsal ve siyasal hafızamızda önemli yer tutan ve çok sayıda soydaşımızı barındıran Lübnan’da ülkemizin bölgesel ve küresel istikrar çabalarına katkıda bulunması hem devlet aklımıza hem de cumhuriyetin geleneksel dış politikasına uygun bir tutum ve davranıştır. Diplomatik girişimler başta olmak üzere bölge barışına katkıda bulunacak hamleler ülkemizin yalnızca sorumluluğu değil aynı zamanda kendi güvenliği açısından da bir zorunluluğudur. Lübnan’la stratejik ve karşılıklı güvene dayalı ilişkileri geliştirmek, deniz yetki sınırlandırma anlaşması yapacak düzeye ulaşmak ülkemizin Doğu Akdeniz’deki hak ve menfaatleri açısından da oldukça önemlidir. Diğer yandan, Doğu Akdeniz’i paylaştığımız diğer kıyıdaş devletlerle de yeniden iyi ilişkiler geliştirilmeli ideolojik ve şahsi çekişmelerden uzak bir devlet aklıyla ülke menfaatlerini önceleyen bir tavır içinde olmalıyız. Karşılıklılık esasına dayalı, uluslararası meşruiyeti ve kazanımı olan anlaşmalar yaparak Doğu Akdeniz denkleminde daha güçlü bir pozisyon elde edebiliriz. Dolayısıyla, hem barışa destek olmak hem de bölgesel sorumluluk almak adına 2006 yılından beri Lübnan’da bulunan Türk Silahlı Kuvvetlerinin bu görevinin bir yıl daha uzatılmasını desteklememiz de tamamen bu amaca yöneliktir.

Değerli milletvekilleri, Türk ordusunun görev yaptığı Lübnan’ın sosyal ve siyasal yapısına baktığımızda karşımıza çıkan ilk sorun kronikleşmiş hâldeki toplumsal gerginlik, ekonomik ve siyasal istikrarsızlık. Yakın geçmişin en gözde odaklarından birisi olan Lübnan uzun süre çok müreffehti ve bölgesel bir çekim merkeziydi. Fakat ülkedeki kötü yönetimlerin politik tutum ve davranışları bu muazzam potansiyele sahip ülkeyi olması gerekenden çok uzaklara savurdu.

Bağdat, Halep, Şam, Musul gibi kadim kentlerin yaşadığı kaderi bugün Beyrut yaşıyor. Artık bugün Lübnan denildiğinde “kriz” kelimesi de beraberinde geliyor. Lübnan’da uzun yıllardan beri biriken kamu borçlarının ekonomiden anlamayan siyasetçiler tarafından yanlış yönetilmesi ekonomik krizi doğurdu. Bununla birlikte, ulusal para biriminin döviz karşısındaki değer kaybının bir türlü önlenememesi hayat pahalılığını, işsizliği ve yoksulluğu ülkenin yeni normali hâline getirmiş durumda. Lübnan’da her 2 kişiden 1’i yoksulluk sınırının altında yaşıyor. İmkânı olanlar ise ülkeyi terk etme yarışındalar. Avrupa, Amerika gibi görece çekim merkezlerine baktığımızda çok sayıda Lübnanlı bilim insanı, yönetici, akademisyen ve iş insanı görüyoruz. Peki, neden kendi ülkelerinde değil de oralarda çalışıyorlar? Çünkü ülkedeki kötü yönetim ve istikrarsızlık, siyasal, sosyal ve ekonomik şartları artık dayanılmaz hâle getirmiş ve onlar da geleceklerini dünyanın başka ülkelerinde aramak zorunda kalıyorlar. Nihayetinde Lübnan bölgede en çok beyin göçü veren ülkelerden biri hâline gelmiştir. Tüm bu olumsuzluklara karşı, ülkelerinde kalmayı savunan ve ülkelerine hizmet etme arzusunda olan gençlerin sayısı da hiç azımsanamayacak kadar fazla. Lübnan’da hâlâ kendi yeteneklerini ülkeleri için kullanmak isteyen yüksek eğitimli bireyler, gençler mevcut fakat onlar da ülkede kronik hâle gelen yozlaşma, rüşvet, torpil ve nepotizm engeline takılarak umutsuzluk sarmalının içine düşüyorlar. Kutuplaşmanın hâkim dil hâline geldiği Lübnan’da halk kendisini vatana ve millete bağlayan en güçlü bağın vatandaşlık değil; klanlar, tarikatlar ve cemaatler olduğunu düşünüyor ve bu çerçevede hareket ediyor. Ülkede en az 20 topluluk ve cemaatin yer aldığı ve bunların her birinin kendi tarihi, kültürü, korkuları ve gelecek ideali olduğu düşünüldüğünde, ortak bir vatandaşlık idealinden bahsetmek mümkün olmuyor. Lübnan’da insanlar ülkenin ve toplumun menfaatlerinden çok kendi menfaatlerini düşünüyor. Bu durum, mevcut siyasi tablodan dolayı genel kabul gören bir tutum hâline geliyor. Lübnan, bir millet projesi denedi, tüm toplulukların temsil edilmesini ve nihayetinde, bir Lübnan milleti oluşturmayı amaçladı fakat uygulamaya çalıştıkları kota sistemi, önemli görevlerin sadece cemaat liderlerine ait olduğu kilitlenmiş bir yapıya evrildi. Diğer bir ifadeyle Lübnan, âdeta cemaat liderlerinin koalisyonuna dönüştü, gerçek demokrasiye geçmeyi başaramadı. Örneğin, Lübnan’da bir kuruma personel alınırken artık liyakat ve yeteneğine bakılmıyor, adayın hangi cemaat ve tarikata bağlı olduğuna bakılıyor. Bu da yetmiyor, ilgili cemaatteki en layık ve başarılı olan değil, cemaat liderleriyle en yakın ilişkisi olan, göreve seçiliyor. Böyle bir kayırmacılık ortamında demokrasiden de, etik ilkelerden de bahsetmek mümkün değil. Bu, hem siyasal hem de toplumsal bir yozlaşmanın açıkça ilanıdır.

Değerli milletvekilleri, Lübnan’da tüm bu sorunlar yaşanırken bir de her topluluğun kendisine bir yabancı koruyucu edinmeye çalıştığını görüyoruz. İstikrarın bir türlü sağlanamadığı bir siyasi atmosferde toplumların kendisine hami aramaları ülkenin siyasi geleceğini de tehlikeye düşürüyor. Bu yanlış davranış hem Lübnan hem de Doğu Akdeniz çanağı için ciddi bir tehdit olarak karşımızda duruyor. Lübnan halkının yapması gereken, modern, müreffeh, demokratik bir ülkenin kendi ellerinde büyüyebileceğinin farkında olmaktır. Önemli olan, ülkenin bağımsızlık ve demokrasisini güçlendirecek adımlar atma gücünü kendi öz dinamikleri ve değerleri içerisinde bulmaktır. Tarih, kutuplaşan, yozlaşan, demokratik kurumlardan ve liyakatten uzaklaşan ve millet olma şuurunu kaybeden devletlerin hazin sonlarıyla doludur. Bu sebeple Lübnan halkı için bugün hesap yapma ve yeni bir çatışmaya hazırlanma günü değil, ülkeyi yeniden inşa etmeye koyulma günüdür.

Değerli milletvekilleri, 4 Ağustos 2020 tarihinde Lübnan’ın başkenti Beyrut Limanı’nın depolarında tutulan 2.700 ton amonyum nitratın patlamasıyla son yılların en büyük iş kazası, sanayi faciası gerçekleşti. Akdeniz’in en büyük limanlarından Lübnan ticaretinin yüzde 70’inin yapıldığı Beyrut Limanı yaşanan patlamayla harabeye döndü. Gerçekleşen bu patlama, sağlık, enerji ve gıda krizini de beraberinde getirdi ve Lübnan’da âdeta bir kaos ortamı hâkim oldu. Beyrut’ta yaşanan bu kaos dünya devletlerine bir ihtar gibiydi. Şöyle ki: Kalkınmanın ve yatırımların tek bir kente yığılmasının ne kadar riskli olduğunu da gösteren acı bir örnek olarak karşımızda duruyor. Sadece bir patlama bir şehrin değil, koca bir ülkenin ekonomiden sağlığa, ulaşımdan enerji tedarikine kadar bütün yönetim sistemine zarar verebiliyor. Bu nedenle, Türkiye olarak biz de bu patlamadan ders çıkartmalıyız. Olası bir büyük Marmara depremi de düşünüldüğünde İstanbul ve Marmara Bölgesi’ne yığılmış ekonomi merkezlerini ülke geneline dağıtmayı hızlıca planlamalı ve zararı en aza indirecek önlemleri bir an önce almalıyız.

Beyrut’ta göz göre göre gelen bu olumsuz durumun Türkiye’de de yaşanmayacağının maalesef bir garantisi yok. Örneğin, Mersin Limanı’nı ve art bölgesini ele alalım. Mersin’deki limanın hemen sağında serbest bölge, onun yanında amonyum nitrat depolayan bir gübre fabrikası, bunun önünde kurulması planlanan petrokimya ürünü polipropilen tesisi, onun yanında petrol rafinerisi bulunmakta, limanın hemen sol tarafındaysa kent merkezi uzanmakta. Mersin Limanı ülkemizin çok amaçlı en büyük limanı olup hinterlandı çok geniştir. 21 adet rıhtımı bulunan limanda aynı anda 30’a yakın gemi yükleme boşaltma yapabilmekte. Mersin, hinterlandıyla birlikte değerlendirildiğinde, yüzde 6’lık oranla 10,2 milyar dolarlık ihracatın, yüzde 5’lik oranda 9,9 milyar dolarlık ithalatın yapıldığı ülkemizin önemli bir lojistik ve ticaret merkezidir. Bu sebeple, Mersin Limanı’nda meydana gelebilecek olası bir aksaklığın yerelden genele ekonomik yapıyı, ulaşım ve tedarik zincirini olumsuz yönde etkileyeceği çok açıktır. Dünya Bankası ve Çukurova Kalkınma Ajansının yaptığı bir çalışmaya göre Mersin Limanı’nda on iki ay süreyle yaşanabilecek bir aksaklığın doğrudan ve dolaylı olarak ülkemize 1,45 milyar dolar gelir kaybı yaratacağı ve olası aksaklığın tedarik zincirinde yüzde 40’ları bulan ürün kayıplarına yol açacağı tespit edilmiştir. Toplamdaysa ulusal ekonomik etkilerinin Türkiye'nin gayrisafi yurt içi hasılasının yüzde 1,1’ine ulaşacağı tahmin edilmektedir. Yerelden küresele bir domino etkisi yaratacak bu olumsuzluk, Türkiye’ye günde 21 milyon dolar para kaybettirecektir.

Değerli milletvekilleri, görüyoruz ki Beyrut patlaması devletler için “kritik altyapı” kavramının ne kadar önemli olduğunu acı bir şekilde gösterdi. Kritik altyapı, yerel, bölgesel, ulusal ve uluslararası ekonomiler için belirleyicidir. Bu altyapılar kesintiye uğrarsa sağlık, ekonomi, ulaşım, enerji, güvenlik, telekomünikasyon ve daha pek çok alanda telafisi zor olumsuz etkiler ortaya çıkar. Beyrut örneğinden hareketle devletlerin kritik altyapılarında olası aksaklıklara karşı risk analizlerini zamanında yapmaları hiç olmadığı kadar önemli hâle gelmiştir. Beyrut Limanı’ndaki patlama Lübnan için büyük bir kayıp oldu. Limanın eski hâline dönüşmesi geciktikçe maddi kayıplar da artmaya devam edecek. O nedenle, bu faciadan önemli dersler çıkarmak zorundayız. Bu tip risklere karşı kritik altyapılarımızın direncini artırmalı ve benzer örneklerin yaşanmasının önüne geçmeliyiz. Öncelikle ülkemizin kritik altyapıları tanımlanmalıdır. Bu yapılar limanlar, barajlar, enerji nakil hatları, enerji tesisleri, köprüler, tüneller ve haberleşme hatlarıdır. Bu kritik tesisler arasında da önem sıralaması yapılmalı, ardından bu yapılara yönelik olası her türlü risk tespit edilmeli, önlem almanın maliyetleri hesaplanmalı, olası krizlere yönelik olarak da acil eylem planları oluşturulmalıdır. Bu hazırlıkları oluşturmak Türkiye'nin rekabetçiliğini, ekonomik, ulusal güvenliğini, enerji, haberleşme ve ulaşım risklerini kontrol altına almak demektir. Bu altyapıların teknolojik gelişmelerin etkisiyle birbiriyle bağlantılı hâle geldiği günümüzde kamu güvenliği ve sağlığı, toplumsal refah ve kamu hizmetlerinin sürdürülebilirliği açısından kritik altyapıların korunması hayati önem arz ediyor. Ülkenin bir kritik altyapısında meydana gelecek hasarın diğer kritik altyapıları da etkilediği bir gerçektir. Bu sebeple çok paydaşlı ve çok boyutlu çalışmalara ivedilikle başlanması gerekmekte. Aksi hâlde, Lübnan gibi, ülkemiz de çoklu şoklarla karşı karşıya kalabilir. Unutulmamalıdır ki krizleri henüz oluşmadan önlemek hem daha güvenli hem de daha az maliyetlidir.

Değerli milletvekilleri, Azerbaycan topraklarının yüzde 20’sini yaklaşık otuz yıldır işgal altında tutan Ermenistan müzmin saldırganlığına yeni örnekler eklemiştir. Sivil yerleşim yeri-askerî nokta ayrımı dahi yapılmadan gerçekleştirilen bu saldırıları kabul etmemiz, bu duruma sessiz kalmamız mümkün değildir. Bu tavır Kafkaslarda arzulanan barış ve istikrar idealine vurulan en büyük darbedir. Ermenistan, Birleşmiş Milletler Güvenlik Konseyi, AGİT kararları ve uluslararası hukuk normlarına uygun hareket etmeli ve işgal altında tuttuğu Azerbaycan topraklarından hemen çekilmelidir. İktidar bu işgal ve saldırılar karşısında Azerbaycan’a olan desteğini koşulsuz olarak devam ettirmeli, gerekli tüm diplomatik yolları kullanarak uluslararası kuruluşları da işgalin son bulması ve sorunun hakkaniyetle çözümü için adım atmaya teşvik etmelidir. Artık, asırlık Türk illeri azatlığa kavuşmalı, semalarında hasreti çekilen ay yıldızlı bayraklar yeniden dalgalanmalıdır.

Bu vesileyle, İYİ PARTİ olarak “iki devlet, bir millet” olarak gördüğümüz can Azerbaycan’ın haklı davasında yanında olduğumuzu bir kez daha belirtiyor, Ermenistan saldırılarında şehit olan Azerbaycan Türkü sivillerimizi ve askerlerimizi rahmetle anıyor, gazilerimize geçmiş olsun dileklerimizi iletiyorum.

Yüce Meclisi saygıyla selamlarım. (İYİ PARTİ ve CHP sıralarından alkışlar)

BAŞKAN – Milliyetçi Hareket Partisi Grubu adına Sayın Mustafa Hidayet Vahapoğlu, buyurun. (MHP sıralarından alkışlar)

MHP GRUBU ADINA MUSTAFA HİDAYET VAHAPOĞLU (Bursa) – Sayın Başkan, değerli milletvekilleri; Birleşmiş Milletler Güvenlik Konseyinin Lübnan Geçici Görev Gücü’nün görev süresinin uzatılmasına ilişkin 2539 sayılı Kararı’na istinaden Cumhurbaşkanlığının, Türk Silahlı Kuvvetleri unsurlarının 31/10/2020 tarihinden itibaren bir yıl daha UNIFIL’e iştirak etmesi ve bununla ilgili gerekli düzenlemelerin Cumhurbaşkanlığınca yapılması için Anayasa’nın 92’nci maddesi uyarınca talep ettiği karar hakkında Milliyetçi Hareket Partisi Grubu adına görüşlerimi arz etmek üzere huzurlarınızdayım.

Sözlerimin başında, dört yıl on ay yirmi üç gün düşman işgalinde kalan İstanbul’umuzun bugün kurtuluş yıl dönümü, onu hatırlatıyor ve kutluyorum.

Birleşmiş Milletler Güvenlik Konseyinin 2006 yılında 1701 sayılı Kararı’na istinaden 880 sayılı Türkiye Büyük Millet Meclisi Kararı’yla Türk Silahlı Kuvvetleri Birleşmiş Milletler Lübnan Geçici Görev Gücü’nde görev almıştır. Bu konuda görev uzatma talebi 13’üncü defa yüce Meclisimize gelmektedir. Türkiye, UNIFIL Harekâtı’na 15 Ekim 2006 tarihinden itibaren katılmaktadır. UNIFIL Deniz Görev Kuvvetine Deniz Kuvvetleri Komutanlığımıza ait bir fırkateyn görevlendirilmiş, Türk İstihkâm ve İnşaat Bölüğü 20 Ekim 2006-2 Eylül 2013 tarihleri arasında yedi yıl görev yapmıştır. Lübnan Türk İstihkâm ve İnşaat Bölüğü Karargâh Binası inşası, atık su hattı inşası, çevre yolu inşası, helikopter pisti inşası, elektrik hattı inşası, bakım onarım tesisleri, ofis binası inşası ve muhabere hatlarının yer altına alınması yanında, çevredeki okul, cami, hastane gibi halka hizmet veren kurumların bakım, onarım işlerini de gerçekleştirmiştir. Bunun yanında, UNIFIL Harekâtı’na katılan ülkelerin Mersin Limanı’nı kullanmalarına da müsaade edilmiş bulunmaktadır.

Sayın Başkan, değerli milletvekilleri; Lübnan, Osmanlı’dan koparıldığı tarihten bugüne kadar sulh ve sükûnu bulamamış devletlerden biridir. Bunun yakın sebeplerinin başında İsrail’in, ABD’nin ve Suriye’nin bölgeye yönelik uyguladığı politikalar yer almakta iken bu defa, 2006 yılından bu yana İran güdümündeki Hizbullah faktörü de ülkede önemli rol oynamaya başlamıştır. Hizbullah örneğinde görüldüğü gibi, İslam ülkelerinden bazıları hedef aldığı diğer İslam ülkesi içindeki bazı unsurları destekler hâle gelmiştir, bizim içimizdeki PKK’yı destekleyen İslam ülkelerinin olduğu gibi.

12 Temmuz-14 Ağustos 2006 tarihleri arasında yaşanan İsrail-Lübnan Savaşı sonrasındaki gelişmelere şöyle bir bakacak olursak... Başbakan Hariri’nin Suudi Arabistan’da rehin tutulması ve zorla istifa ettirilmesi, Suudi Arabistan’ın bölgeye ve Lübnan’a müdahil olmaya çalışmasının çirkin yüzünü ortaya çıkarmıştır. Bu olayla Suudi-İran kavgası Lübnan’a da taşınmıştır. Bölge halkları ve devletleri üzerinde sadece Batılı emperyalist devletler değil, İslam ülkeleri de etkili olma arayışı içindedirler. Lübnan hassas bir ülkedir ve hassas dengelerin korunmaması hâlinde barut fıçısına dönecek bir demografik yapıya sahiptir. Suriye’den sonra Lübnan’da oluşabilecek bir iç çatışma ya da özellikle dışarıdan yapılacak herhangi bir müdahale sadece Lübnan’la sınırlı kalmayacak ve çevre ülkeleri de kapsayacak bir etki doğuracaktır. Bu nedenle, Lübnan da dâhil olmak üzere yakın coğrafyamızdaki barış, istikrar ve güvenliği zedeleyecek her gelişmeye karşı Türkiye uyanık olmak zorundadır.

4 Ağustos 2020 günü Beyrut’ta yaşanan patlamayı hatırlatmak isterim. 2.750 ton amonyum nitrat rastgele depolanıyor, Hiroşima’ya atılan atom bombasının yirmide 1’i gücünde, bir başka ifadeyle 1.100 ton TNT yani dinamit gücündeki bir patlayıcı patlatılıyor. Bu patlama tesadüf değildir. Üreticisi meçhul ancak Gürcistan’dan yüklendiği ifade edilen bu patlayıcıyı taşıyan geminin son yükü olduğu dışında bir bilgi bulunmamakta ve sahibi de şaibelidir. Kimin ya da hangi örgütün ne maksatla nereden temin ettiği, nerede kullanmayı planladığı, Lübnan yetkililerinin neden bu kadar yüksek miktardaki patlayıcıdan habersiz olabildikleri hakkında hâlen somut bir bilgi bulunmamaktadır ama patlamadan sonra Lübnan’da hükûmet istifa etmek zorunda kalmıştır yani hükûmet değişmiştir ve yakın bir zamanda bin tonun üzerinde yeni bir amonyum nitrat bulunmuş ancak olayın sevindirici tarafı, bu sefer patlamadan o depoya ulaşılabilmiştir.

Barışın, güvenin ve istikrarın bozulduğu ülkenin mutlaka sınır komşumuz olmasına gerek bulunmamaktadır. Afrika’dan Afganistan’a Pakistan’a; Yemen’den Irak, Suriye’ye; Yugoslavya’dan Gürcistan’a kadar coğrafyada yaşanan her tür krizin bir şekilde Türkiye’yi etkilediğini görmekteyiz. Özellikle ülkemizin maruz kaldığı kontrolsüz göçün doğurduğu sorunların hatırlanması, bu konunun daha kolay anlaşılmasını sağlayacaktır.

Sayın Başkan, değerli milletvekilleri; ülkemizin bulunduğu bölge ne yazık ki hemen her kavganın yaşanabileceği uygun şartlara sahip hâle getirilmiştir. Bu bölgede, bilek güreşi bitmediği gibi hemen, her an birbirinin gırtlağına sarılacak şekilde motive edilmiş gruplar ve devletçikler bulunmaktadır. Onun içindir ki güçlü ve caydırıcı bir ordumuzun olması kaçınılmazdır. Bölgemizde, doğumuzdaki Ermenistan, batımızdaki Yunanistan, güneyimizdeki İsrail küresel senaryo yazanların piyonu, şımarık, besleme, terör ve sipariş eylem yapabilen taşeron örgütlerdir. Bu devletler, bölgemiz üzerindeki tüm oyunlarda zamanı ve sırası geldiğinde ülkemize karşı devreye sokulabilmektedir. Doğu Akdeniz’de hak ve menfaatlerimizin gasbedilmesine yönelik fiilî girişimlere “Dur.” dediğimizde, kıta sahanlığı ve münhasır ekonomik bölge belirlemek üzere adım attığımızda, adalar denizinde yer alan ve uluslararası tescil edilmiş anlaşmalara aykırı olarak silahlandırılan hatta gasbedilmeye çalışılan adalar ve kara parçalarının hukuki durumlarına döndürülmesini talep ettiğimizde, kısaca Türkiye’nin hak ve menfaatlerini dile getirdiğimizde birilerinin arkasında, bizim ise karşımızda Batı’nın birçok devleti -örnek, Fransa gibi- bölgeyle alakasız ülkeler çıkabilmektedir. Ülkemizin takındığı kararlı tavır ve aldığı tedbirlerden dönmesi için aynı ülke tarafından Yunanistan’a donanma desteği verilmesi gündeme gelebilmekte ve uçak gemisi gibi çocukça Türkiye’yi korkutacaklarını zannederek oyuncak alana sürülmektedir. Tabii ki Türkiye’den hak ettikleri şekilde en ağır cevabı da almaktadırlar.

Bu gelişmeler devam ederken, Ermenistan’ın, kardeş ülke Azerbaycan askerine ve sivil halkına yönelik acımasızca saldırılarına şahit olmaktayız. Ermenistan, işgal ettiği Azerbaycan topraklarından Birleşmiş Milletlerin aldığı kararlar ve otuz yıllık iyi niyetli girişimlere rağmen çıkmadığı gibi, arsızca yayılmacı emellerini ve taciz eylemlerini sürdürebilmektedir. Batı’nın Kafkaslardaki şımarık çocuğunun hedefi dün olduğu gibi bugün de Türklerdir. Hocalı’da bir gecede 106’sı kadın, 83’ü çocuk olmak üzere toplam 613 Azerbaycan Türkünü katleden canilerden otuz yıldır hesap sorulmaz ise alışkanlıkları gereği saldırılarını sürdürmeye devam edeceklerdir. Hocalı katliamının sorumlusu 2 kişiden birisi olan Sarkisyan -daha sonra Devlet Başkanı olmuştur bu şahıs, dikkatlerinizi çekiyorum- “Azerbaycanlılar Ermenilerin sivil halka karşı katliam yapmayacağını düşünüyorlardı. Biz bunu Azerbaycanlılara şaka yapmadığımızı göstermek amacıyla, ibret olsun diye yaptık.” diyebiliyordu. Etyen Mahçupyan -bu ismi tanıyorsunuz- “Öldürülenlerin hepsinin Azerbaycan Türkleri olduğu, bu kimliği taşıdıkları için böyle bir sonla karşılaştıkları, ateş edenlerin ise bunu bilerek ve bir karar doğrultusunda yaptıkları bellidir.” ifadesinde olduğu gibi resmen soykırım suçunun unsurlarını tanımlıyor ve bu Türkiye Cumhuriyeti vatandaşı bir Ermeni. Ama buna karşılık, Ermenistan’ın hâlâ Fransa, ABD ve el altından Rusya ve bunlara ilave olarak İran gibi ülkelerden destek görüyor olması insanlık için en azından utanç vesilesidir. AGİT Minsk Grubu gibi yıllardır hiçbir işe yaramayan ve Ermenilerin cesaretlendirilmesine hizmet eden kuruluşlar da maalesef fiyaskoyla çalışmalarını sonlandırmışlardır fiiliyatta.

Günümüz savaşlarının çirkin ve kuralsız hâle geldiği, vekâlet savaşlarının acımasız, kuralsız hiçbir insani değerle ya da inanç kuralıyla bağdaşmayan nitelik kazandığı, hedefinin sivil halk olduğu, askerden çok sivilin hayatını kaybettiği, sivil halkın hayatını idamesi için gerekli olan su, gıda, sağlık, eğitim tesisleri gibi dokunulmaması gereken alanlara dokunulduğu dikkatlerden kaçırılmamalıdır.

Küresel ve bölgesel plan yapan ülkeler, askerî imkânlarını sadece savunma maksatlı caydırıcı güç olarak kullanmamaktadırlar. Askerî güç, hatta bu gücü belirleyen, somutlaştıran teknoloji ve silahlara sahiplik, ülkelerin planlarını, hedeflerini tahakkuk ettirmede belirleyici unsur olarak kullanılmaya başlanmışlardır. Günümüzde askerî güç diplomatik, ekonomik, siyasi, kültürel vesaire, etki alanı oluşturma çabalarına zemin hazırlayan ve pekiştiren ana faktör olarak kullanılmaktadır. Türkiye Cumhuriyeti’nin herhangi bir yayılmacı, kontrol etme maksadı ya da hedefi olmamasına rağmen Ön Asya, Türkiye'nin tarihî, geçmişi itibarıyla ilgi alanı olmak zorundadır. Hatta güvenlik sınırları millî sınırlarımızın ötesinde düşünülmeli, ona göre adımlar atılmalıdır.

Ülkemiz yurt dışına ilk muharip birliği 1950 yılında Kore’ye göndermiştir. Türk Silahlı Kuvvetleri hâlen Birleşmiş Milletler Lübnan Geçici Gücü dâhil 6 değişik ülkede barışı destekleme harekâtlarına destek sağlamaktadır. Türk Silahlı Kuvvetleri geçmişte Somali, Bosna Hersek, Yugoslavya, Arnavutluk, Makedonya, Kongo, Sudan, Irak, Darfur, Somali- Aden Körfezi, Afganistan gibi çok sayıdaki ülke ve coğrafyada barış ve istikrarı sağlamaya yönelik görev yapmıştır. Tüm bu görevlerin Türk Silahlı Kuvvetlerinin verdiği hizmetle sınırlı kalmaması gerekmektedir. Bu hizmetlerden doğan yakınlaşma diplomatik, ticari, siyasi, kültür, sanat gibi çabalarla pekiştirilmeli, kalıcı ve Türkiye Cumhuriyeti’nin hak ve menfaatlerine uzun süreli hizmet eder hâle getirilmesi gerekmektedir.

Bu konudaki bağlantı ve görev sadece Türk Silahlı Kuvvetlerinin Lübnan Geçici Görev Gücü’nde görevli unsurlarıyla sınırlı kalmamalıdır. Size tarihten bir örnek vermek istiyorum: 1937 yılında Atatürk Romanya Dışişleri Bakanıyla görüşüyor, ona şunu söylüyor, diyor ki: "İnsanlığın hepsini bir vücut ve her milleti bunun bir organı saymak icap eder –hani yaratılanı Yaradan’dan ötürü seviyoruz ya- bir vücudun parmağının ucundaki acıdan diğer bütün organlar etkilenir. Dünyanın herhangi bir yerinde bir rahatsızlık var ise ‘Bundan bana ne?’ dememeliyiz. Böyle bir rahatsızlık varsa tıpkı kendi aramızda olmuş gibi onunla meşgul olmalıyız."

Türk milleti, tarihî misyonunu kaybetmemeli “Orada ne işimiz var?” “Burada ne yapıyoruz?” “Yaptığımız masrafa değer mi?” diyenlere kulağını tıkayıp insanlığa hizmet nasıl yapılır göstermeye devam etmelidir.

Sonuç olarak, Türk Silahlı Kuvvetlerinin Birleşmiş Milletler Lübnan Geçici Görev Gücü’nde icra ettiği görevin 31/10/2020 tarihinden itibaren bir yıl daha uzatılmasına ilişkin Cumhurbaşkanlığı tezkere karar talebini Milliyetçi Hareket Partisi olarak olumlu değerlendirdiğimizi Genel Kurulun bilgilerine sunuyorum. (MHP ve AK PARTİ sıralarından alkışlar)

BAŞKAN – Hakların Demokratik Partisi Grubu adına Sayın Tulay Hatımoğulları Oruç.

Buyurun.(HDP sıralarından alkışlar)

HDP GRUBU ADINA TULAY HATIMOĞULLARI ORUÇ (Adana) – Sayın Başkan, değerli milletvekilleri; Meclis uzun bir aradan sonra gündeme tezkerelerle başlamamalıydı. Türkiye’nin o kadar acil ihtiyaçları var ki, önceliği o acil ihtiyaçlara vermeliydi. Artan işsizlik sorunu ve yoksulluk, on binlerce üniversitelinin işsiz kalması, pandeminin geldiği aşama ve ülkenin içinde bulunduğu ekonomik krize etkileri, yaşa takılan emeklilerin ahvaline bakmak gerekirdi. Kadın şiddetiyle mücadele programları üzerine yoğunlaşmalıydık. İktidarın siyaseten baş edemediklerini, yargı yoluyla nasıl hizaya getirmeye çalıştığını ve ne kadar büyük bir insan hakları ihlalinin yaşandığını bu ülkede konuşmamız gerekiyordu.

Kürt siyasetçilerine, solculara, sosyalistlere, mütedeyyin kesimlere, sağcı, hiç fark etmeksizin, kendileriyle uyumlu olmayan ve biat etmeyen herkesi nasıl cezaevi ve yargı yoluyla -tırnak içinde- biat ettirmeye çalıştığını konuşmalıydık. Kobane operasyonuyla hazırlanmış olan bir torba dosya üzerinden HDP başta olmak üzere bütün muhalefeti dizayn etme çabalarını, AYM’nin tartışmaya açılmasını, “TTB kapatılsın.” diyen anlayışı ve ülkeyi 2023 vizyonuna bu iktidarın nasıl hazırladığını konuşmamız gerekiyordu.

IŞİD’i konuşmamız gerekiyordu. Hatay’ın da içinde olduğu Levant bölgesi dâhil olmak üzere “Irak Şam İslam Devleti adı altında nasıl karanlık bir ülke kurmayı hedeflediklerini konuşmalıydık. 21’inci yüzyılda kafa kesen, içinde Türk askerinin olduğu insanları bir film sahnesindeymiş gibi yakan, kadınları köle pazarlarında satan, tacizci, tecavüzcü, katil IŞİD çetelerini konuşmalıydık ve IŞİD çetelerinin Türkiye'deki katliamlarını konuşmalıydık.

Bakın, önümüzdeki birkaç gün sonra 10 Ekim Gar katliamı; IŞİD’in gerçekleştirdiği Gar katliamı Türkiye tarihinin en kanlı katliamlarından biridir. Ben burada bir kez daha Gar katliamında kaybettiğimiz barış güvercinlerini saygıyla anıyorum ve az önce konuşuldu ya Kobani dosyası, dönülüp bakılsın Antep Emniyetinin, Antep’teki MİT kadrolarının Gar katliamında nasıl rol aldıklarına. Tavsiye ediyorum buradaki bütün milletvekillerine, mutlaka Gar katliamı dosyasını incelesinler, Kobani’yle ilgili böyle konuşma cesareti gösterebilecekler mi, onu da çok merak ediyoruz.

Elbette dış siyaset konuşmalıyız ama dış siyaseti tezkere formatıyla konuşmamalıyız. Bugüne kadar bu ülkeyi yöneten iktidarın elbette ki hatalarını söylemek muhalefetin başlıca görevidir. Doğru bir şey yapılsaydı muhalefet bu doğruların yanında olacaktı, HDP de bu doğruların yanında olacaktı ama ne yazık ki birazdan sıralayacağımız değerlendirmemizde doğru adımlar atılmadığını -Türkiye de dünya kamuoyu karşısında her konuyla tartışmalı- ve önümüzdeki süreçte uluslararası yargı yolunun açılacağı suçların dahi işlendiği bir yönetim biçimi gördük sizlerden. Meclisi yok saydınız dış siyaseti belirlerken, sonra diyorsunuz ki: “Yanımızda olun, el âlem gibi davranmayın.” Siz bu Meclisi zaten başından beri el âlem ilan ettiniz. Dış siyasette, iç siyasette hiçbir konuda siz bu Meclisi saymıyorsunuz ki. Bu Meclis müsamere yapsın istiyorsunuz, sonra diyorsunuz ki: “Niye yanımızda değilsiniz?” Evet, Libya’da hatırlayalım geçmiş dönemde ne olduğunu: Kaddafi’den sonra iki grup oluştu ülke yönetimine talip olan Tobruk merkezli Hafter güçleri ve Trablus merkezli Ulusal Mutabakat Hükûmeti. Eğer Türkiye şöyle bir misyon oynasaydı, biz bunu onaylardık: “Her iki kesim, iki ayrı aşiret kavgasında biz barış yaptık.” dediniz ya az önce, barış yapmadınız siz bu aşiretlerden birini taraf tuttunuz. Trablus merkezli Ulusal Mutabakat Hükûmetiyle peş peşe aralık ayında iki mutabakat muhtırası imzaladınız, Akdeniz Deniz Yetki Alanlarının Sınırlandırılmasına İlişkin Muhtıra 5 Aralık 2019, Güvenlik ve Askerî İşbirliği Mutabakat Muhtırası 21 Aralık 2019.

Yine yemediniz içmediniz yılbaşının hemen ertesi günü yani 2 Ocakta Meclisi olağanüstü topladınız. Bu kadar problem varken ülkede, muhalefet “Meclis bazen olağanüstü toplansın.” tekliflerini yaptığı hâlde hiç oralı olmadınız ama Libya tezkeresi için alelacele Meclis toplandı ve tezkereyi buradan oy çokluğuyla çıkardınız. Bu, Türkiye halklarına ve bölge barışına verdiğiniz hediyedir, öyle addetmek lazım, bir yılbaşı hediyesiydi.

AHMET BERAT ÇONKAR (İstanbul) – Nerede vicdanınız?

TULAY HATIMOĞULLARI ORUÇ (Devamla) – Dışişleri Bakanı yakın zamanda bir “tweet” atıyor ve diyor ki: “Libya’yla yaptığımız deniz yetki sınırı anlaşması Birleşmiş Milletler tarafından tescil edildi.”

Gerçekten insan hicap duyuyor, utanıyor. Bir Dışişleri Bakanı “alındı belgesi” niteliğinde mühürlenmiş olan bir belgeye çıkıp “Birleşmiş Milletler bunu onayladı.” diyebiliyor ve sonra siz dış siyasette bir ciddiyet ve ciddiye alınmayı bekliyorsunuz; hiç kimse sizi ciddiye almaz. Böylesi büyük ve bariz bir hatayı, belgeli bir yalanı bu Meclis niye ciddiye alsın, muhalefetin bunun arkasında dizilmesini nasıl bekleyebilirsiniz? Evet, bunların hepsini sorumlu gördük ve burada muhalefet bu kürsüden bu sorunları defaatle dile getirdi, siz ise sağır kulağı çevirerek duymazlıktan geldiniz. Bizim çözüm için önerdiğimiz somut önermeler vardı, hiçbirini ciddiye almadınız. Kıbrıs ve Libya’da mutlaka taraflar bir araya getirilmeli ve Akdeniz’le kıyıdaş olan ülkeler toplanmalı, Doğu Akdeniz sorunu böyle konuşulmalıydı. Oysaki siz ne yaptınız? Önce sondaj gemileri, sondaj gemilerinin arkasından savaş gemilerini gönderdiniz iyice suları köpürttünüz, ondan sonra “Biz önce sahada olmalıyız.” dediniz, daha sonra “Masada kazanacağız.” dediniz.

Şimdi ben size soruyorum: Sahada akıbetiniz belli, masada ne yaptınız? Bunu belgeli olarak başta bu Meclis olmak üzere Türkiye kamuoyuna açıklamak zorundasınız. Bugün Libya süreciyle ilgili Serrac Hükûmetinin ve Hafter’in nasıl yan yana getirildiğini Mısır ve Fas görüşmelerinde sanırım benim buradan aktarmama gerek yok. Ve yine AKP iktidarına yakınlığıyla bilinen Libya İçişleri Bakanı, daha doğrusu Serrac tarafındaki hükûmetin Bakanı Fethi Başağa’yla Serrac artık çalışmak istemiyor, Serrac kendi de çekilecek. Peki, o zaman bugüne kadar yaptığınız anlaşmalar, yaptığınız savaş yatırımları ne olacak, bunun hesabını kim verecek? Türkiyeli askerleri, Suriye’den devşirdiğiniz savaşçıları oraya gönderdiniz, milyonlarca dolar para harcadınız. Bunun oturup bu Mecliste hesabını dahi kamuoyuna ve vekillere sunma tenezzülünde bulunmuyorsunuz. Bunun hesabını kim verecek? Devlet, hükûmet belgeyle çalışır; Türkiye Büyük Millet Meclisi belgeyle çalışır. Oysaki iktidar ne yapıyor? Hamaset yapıyor, iktidar ajitasyon çekiyor ve “Biz kazandık.” diyor. Nerede kazandınız? Kaybediyorsunuz. Libya sürecinde net olan, net olarak kazananlar belli. Mısır’ın ve Fas’ın inisiyatifi sizde yok. Türkiye’de bu inisiyatif kalmadı. Ama Türkiye “Barış anlamında ve kıyıdaş ülkeleri biz bir araya getireceğiz.” deseydi ne Doğu Akdeniz’de bu kadar gerilim yaşanırdı ne de şu an Libya’da bu hâle düşmüş olurdunuz.

Evet, Suriye’ye de bakmak durumundayız, çünkü Suriye’de çok büyük laflar söylediniz. Suriye’de savaş 2011’de başladığı zaman doğrudan bu savaşın tarafı oldunuz. El Kaide, El Nusra ve uzantısı olan çeteler, IŞİD… Adına bazen “ÖSO” dediniz, bazen başka bir şey dediniz; başta sınır illerimiz olmak üzere onlara siyasetlerini yürütecekleri merkezler ve odaklar sundunuz. Emin olun, çoğu zaman orada “mülteci kampı” ya da düzeltiyorum, “sığınmacı kampı” adı altında savaşçıları ikame ettiniz. Biz İnsan Hakları Derneği, uluslararası insan hakları kuruluşlarıyla o kampları ziyaret etmek istediğimizde kapattınız, şeffaf da davranmadınız çünkü orada IŞİD’ci, El Nusracı, El Kaideciler vardı.

Bugün gelinen noktada şunu hatırlatmak istiyorum: 17 Ekim 2017’de Astana Anlaşması’nda İdlib’de bir çatışmasız bölge oluşturulması konusunda karar alındı ve diğer ülkelerin, Rusya’nın, İran’ın garantörlüğünde Türkiye’ye dendi ki: “Sen gözlem noktaları oluşturabilirsin.” Sayısı neydi? 12’ydi. Şu an kaç tane gözlem noktası var? 140 tane gözlem noktası var. Şu anda gelinen noktada… Çünkü İdlib çözüldüğü zaman Suriye’de bir siyasal süreç başlayacak. Rusya diyor ki Türkiye’ye: “Tamam, artık sizin birçok yerde göreviniz bitti. Sizin zaten amacınız eğer gerçekten IŞİD, El Nusra, El Kaide gibi örgütlerle savaşmaktıysa şimdi Suriye kendi topraklarını İdlib’de tahkim etti. Bu bölgelerden çıkın, ağır silahlarınızı çekin, gözlem noktalarınızı azaltın, askerinizi azaltın.” Türkiye’nin verdiği cevap ne oldu, daha doğrusu sizin iktidarınızın verdiği cevap ne oldu? Ben bunu Türkiye gibi tarif etmek de istemiyorum. Ne yaptınız? Sınırdan habire son bir haftadır askerî konvoylar Suriye’ye intikal ediyor. Peki, burada şunu sormamız lazım ayrıca… Şunu da eklemem gerekiyor: Türkiye’nin bunun karşılığında verdiği cevap: “Münbiç, Kobani ve Tel Rıfat’ı bize verin, biz İdlib’den çekilelim.” Böyle bir anlayış olabilir mi? Sizin o zaman İdlib’de bulunmanızın amacı buymuş demek ki; Menbiç’i, Kobani’yi, Tel Rıfat’ı ve elinize fırsat geçerse başka bölgeleri almak. Burada ne yapmak istiyorsunuz? Kobani’yle hesabınız nedir mesela, bunu çok merak ediyorum. Ortak düşman IŞİD değil miydi? Kamuoyuna öyle anlatmadınız mı? Peki, Kobani’de IŞİD yenildiği zaman… Kırk haramiler gibi önce köylere korku salan… Korkudan dolayı köyleri boşaltıyordu köylüler ve IŞİD oraları istimlak ediyordu, IŞİD yenilmez bir örgüt gibi bir hava estirdiği dönemde Kobani’de uluslararası güçlerin de koalisyon güçlerinin de desteğiyle IŞİD yenilmiş oldu. Peki, bu gerçekten çok soruldu bu kürsüde, bir kere daha sormak istiyorum: Niye zorunuza gitti IŞİD yenilince? Neden zorunuza gitti?

MEHMET MUŞ (İstanbul) – Siz ne diyorsunuz ya! Sizin zorunuza gitti, sizin.

TULAY HATIMOĞULLARI ORUÇ (Devamla) – Burada şunu bilmeniz gerekiyor ki Menbiç dediğiniz, Kobani dediğiniz, Tel Rıfat dediğiniz yerler tıpkı Ankara’nın herhangi bir mahallesi gibi; büyükler işe gidiyor, çocuklar okuluna gidiyor, insanlar tarlalarını sürüyor, iş yerlerine gidiyorlar, normal bir ev yaşamı var. Oysa siz buraları öyle bir anlatıyorsunuz ki sanki eli kolu silah tutmuş olan militanlar durmuş, sadece savaşmak istiyor. Sizin bu talep ettiğiniz bölgeler, Kobani dediğimiz bölge, İdlib, bütün bunlar insanların yaşam alanları. Siz insanların yaşam alanları üzerinde nasıl bu kadar kolay bir tasarruf hakkında bulunabiliyorsunuz ki? Tersi Türkiye’ye yapılsa hep birlikte biz karşı durmayacak mıyız?

MEHMET MUŞ (İstanbul) – Yok, siz durmazsınız.

TULAY HATIMOĞULLARI ORUÇ (Devamla) – …Özellikle Sayın Erdoğan Vahdettin Köşkü’nden Hatay’daki çoklu bir açılışta bir konuşma yapıyor ve diyor ki: “Suriye güvende ve huzur içinde olmadığı sürece Türkiye’nin huzur ve barış içinde olma ihtimali yok.” Çok doğru bir tespit, yok. O yüzden biz Suriye’de barışa hizmet etmeliyiz, o yüzden biz Suriye’de savaş ve çatışma dilini ve politikasını… Bugüne kadar sürdürdüğümüz yanlışlıktan derhâl vazgeçmeliyiz. Bakın, yapılacak şeyler çok basit: Suriye’nin toprak bütünlüğüne saygı duymak, Suriye’nin Anayasa yazım sürecine katkı vermek, Cenevre sürecinde olumlu rol oynamak. Afrin’den, İdlib’den hızlıca çekilmek; Kobani halkıyla, Kürt halkıyla barışmak, Kürt halkının Suriye’deki kazanımlarının yanında olmak, Türkiye’de Kürt sorununu barışçıl ve demokratik yöntemlerle çözmek ve yine, Suriye Hükûmetiyle oturup görüşmek. Barışın sağlanmış olduğu bölgelerde Suriye Hükûmetinin kontrolündeki bölgelerde, güvenliği sağlanmış olan yerlerde Suriye’de şu an bulunan sığınmacıların topraklarına kavuşması için bir proje üzerinde çalışılması gerekiyor. O insanların yaşam garantilerini her manada, hem askerî hem ekonomik hem sosyal manada bunun garantisini almak… İşte siz, Suriye’de barışa hizmet edip Türkiye sınırlarının güvenli olmasını istiyorsanız böyle bir siyaset izlemelisiniz.

Evet, Azerbaycan’la ilgili de bu kürsüden çok konuşuldu. Ben şöyle düşünüyorum: Doğu Akdeniz’de, Libya’da ve Suriye’de batan siyasetin karşısında “Oh be! İyi ki böyle bir şey oldu da biz siyaseten kendimizi kurtaralım.” havası içindesiniz ve yandaş medya yirmi dört saat savaş pompalıyor, savaş haberi pompalıyor. Şunu belirtmeliyim ki Türkiye’deki Ermeni Patriğinin önünde gösteriler yapılıyor. Milletvekilimiz Garo Paylan kimliğinden dolayı çarşaf çarşaf gazetelerde manşet hâlinde çıkarılıyor, barış istediği için. Bizim bu konudaki tutumumuz çok net. Yeni bir Hrant Dink vakası yaşamak istemiyoruz, böyle bir vaka yaşanırsa bunun altında hepimiz kalırız, hepimiz kalırız. Ve burada şunu ifade etmemiz gerekir ki Azerbaycan süreci içerisinde Azerbaycan ve Ermenistan savaşı içinde rol alması gereken başta Minsk Grubu olmak üzere burada Türkiye’nin de oynayacağı rol, iki tarafı diyaloğa zorlamak, iki tarafı barıştırmaktır. Evet, Azeriler bizim kardeşimizdir, doğru. Ermeniler de kardeşimiz, yerliler de kardeşimiz, Kürt de Arap da, herkes bizim kardeşimiz. Biz kardeşiz diyorsak o zaman kardeşliğe uygun bir siyaset izlemeliyiz. Savaş turizmi ve savaş ticareti yapamazsınız. Bakın, bugün Sultan Murat Tugayları, Türkmenlerden oluşan… Buradan Azerbaycan’a savaşçı gönderildiği söyleniyor. İşte, SADAT gibi özel güvenlik şirketleri savaş ihalelerine âdeta çıkmış durumda. Askerî sınai kompleks damadın, yandaşın vesaire. Şu an ülkeyi sürüklediğiniz nokta ne yazık ki budur.

Evet, Lübnan’la ilgili de birkaç şey söylemek isterim. 4 Ağustos 2020’de Lübnan’da, limanda çok büyük bir patlama gerçekleşti, yüzlerce insan yaşamını kaybetti. Maddi, manevi, can anlamında çok büyük bir yıkım yaşandı, doğrudur. Bugüne kadar UNIFIL Birleşmiş Milletlerin bünyesinde orada asker bulundurdu, bulundurma sebebi İsrail-Lübnan savaşlarını engellemekti ama ne yazık ki ne 2006’da bu engellenebildi ne 2013’te bu engellenebildi ve şu anda Lübnan’ın acil olarak ihtiyacı olan gerçekten insani yardımdır. Bugün Lübnan’ın acil olarak ihtiyacı olan tezkere değildir, bugün Lübnan’ın acil olarak ihtiyacı olan bir parça barış ve bir parça huzurdur. Buna bu manada eğer Türkiye bir katkı vermek istiyorsa uluslararası güçleri Lübnan’a destek manasında, insani destek manasında bir çalışma grubu oluşturmaya davet eder, bununla ilgili bütün ülkeler elini taşın altına koyar ve Lübnan halkının yanında dayanışma içinde olduğunu elbette gösterebilir.

Şunu da belirtmeliyim ki gerçekten Arap sokaklarında… Bu bahsettiğimiz belki yeterince de derinlemesine giremediğimiz konuların hepsinden dolayı Arap sokakları şu anda ne yazık ki Türkiye'ye çok tepkili. Arap liginin yaptığı açıklamalara da bakmak lazım.

Dolayısıyla diyoruz ki: Gerçekten toplumsal barış ve istikrarın sağlanması için bu siyasetten, savaş siyasetinden, savaş ticaretinden, savaş turizminden derhâl vazgeçilmesi gerekiyor ve Lübnan’ın, Beyrut’un hâlipürmelalini sanıyorum ki orayı en iyi bilen, en iyi hisseden, en iyi yaşayan Feyruz bilir ve Feyruz’un nameleri bunları en iyi anlatır ve Feyruz der ki: “…”(x)

MEHMET MUŞ (İstanbul) – Anlamıyoruz ki.

TULAY HATIMOĞULLARI ORUÇ (Devamla) - Ve burada Feyruz demiş oluyor ki: “Yediğimiz ekmeğin tadı ateş ve duman…”

(Mikrofon otomatik cihaz tarafından kapatıldı)

BAŞKAN – Tamamlayınız sözlerinizi.

TULAY HATIMOĞULLARI ORUÇ (Devamla) – “…Halkımızın yaraları sürekli taze kalıyor. Ağlayan anaların gözyaşları da hiç dinmiyor. Şehrim üzgün, şehrim ışıklarını kapatmış, şehrim şu an gökyüzüyle baş başa kalmış.”

İşte, savaşlar ve acılar yorgunu Lübnan’ın ruh hâli budur. İhtiyacı olan asker değil, tıpkı Anadolu ve Mezopotamya coğrafyasında olduğu gibi, tıpkı Orta Doğu ve Kuzey Afrika’da olduğu gibi; tıpkı her Arap, her Türk, her Kürt, her Azeri, her Ermeni ve bu coğrafyada yaşayan bütün halklar gibi bir parça barış, bir parça huzur, bir parça gerçek kardeşlik talep ediliyor.

Teşekkür ederim.(HDP sıralarından alkışlar)

BAŞKAN – Birleşime beş dakika ara veriyorum.

Kapanma Saati:22.10

BEŞİNCİ OTURUM

Açılma Saati: 22.19

BAŞKAN: Başkan Vekili Süreyya Sadi BİLGİÇ

KÂTİP ÜYELER: Mustafa AÇIKGÖZ (Nevşehir), Enez KAPLAN (Tekirdağ)

---0---

BAŞKAN – Sayın milletvekilleri, Türkiye Büyük Millet Meclisinin 2’nci Birleşiminin Beşinci Oturumunu açıyorum.

(3/1325) esas numaralı Cumhurbaşkanlığı Tezkeresi’nin görüşmelerine devam ediyoruz.

Cumhuriyet Halk Partisi Grubu adına Sayın Ahmet Ünal Çeviköz, buyurun. (CHP sıralarından alkışlar)

CHP GRUBU ADINA AHMET ÜNAL ÇEVİKÖZ (İstanbul) – Sayın Başkan, değerli milletvekilleri; Lübnan’da konuşlanmış bulunan Birleşmiş Milletler Geçici Görev Gücünün (UNIFIL) Görev Yönergesi’nin Birleşmiş Milletler Güvenlik Konseyinin 2485 sayılı Kararı’na dayanarak uzatılmasına ilişkin Cumhurbaşkanlığı Tezkeresi konusunda Cumhuriyet Halk Partisi Grubu adına söz almış bulunmaktayım. Bu vesileyle, yüce Meclisimizi saygıyla selamlıyorum.

Sayın Başkan, değerli milletvekilleri; Lübnan, iki ay önce 199 kişinin ölümüyle sonuçlanan korkunç bir trajediye sahne oldu. Buradan Beyrut ve Lübnan halkıyla dayanışmamızı bir kez daha iletiyor, bu vahim olayın sorumlularının açığa çıkmasını ve ülkenin bir an önce yaralarını sarmasını diliyoruz. Ben de biraz önce konuşan hatip gibi, Feyruz’a atıfta bulunmak istiyorum. Feyruz’un dediği gibi “Ey Beyrut! El üstünde tutulacaksın şehirsin sen.” Doğu Akdeniz’in bu güzel ve kadim şehri yine ayağa kalkacak ve parlak tarihiyle kültürünü canlandıracaktır.

Sayın Başkan, değerli milletvekilleri; konumuz, Lübnan’a gönderilecek UNIFIL’e yani düşmanlıkların sona ermesini izleyen, insani yardımın sivillere ulaşmasını ve yerinden edilen kişilerin güvenli ve gönüllü dönüşlerine yardımcı olmayı hedefleyen bir barış gücüne vereceğimiz desteği yenilemek. Bu vesileyle, haritanın üzerinde parmağımızı biraz gezdirip yakın coğrafyamıza doğru bakalım dedim.

Yaz ayları boyunca Türkiye ile Yunanistan arasındaki gerilimi ve Doğu Akdeniz politikamızı konuştuk. Bizler Cumhuriyet Halk Partisi olarak Doğu Akdeniz hakkında görüşlerimizi kamuoyuyla paylaştık ve ilgili gördüğümüz alanlarda soru önergelerimizi de verdik. Endişelerimizi kamuoyuyla paylaştık ve paylaşmaya da devam edeceğiz çünkü görüyoruz ki üst üste dış politika hataları yapılmaya devam ediliyor. Yıllardır Doğu Akdeniz’de bizim katılmadığımız, katılamadığımız ve hatta davet dahi edilmediğimiz toplantılar yapılıyor. Örneğin, EuroMed denilen bir grubun üyeleri olan Fransa, İtalya, Malta, Portekiz, İspanya, Yunanistan ve Kıbrıs adına Güney Kıbrıs Rum Yönetimi geçtiğimiz ay Doğu Akdeniz krizini konuşmak için bir araya geldiler.10 Eylül 2020’de gerçekleştirilen bu toplantı bu grubun 7’nci toplantısıydı. Bu toplantıda Türkiye konuşuldu ve Türkiye’nin kendini anlatma şansı dahi olamadı. Neden mi? Tabii ki Türkiye’nin bir dönem çok övündüğü o değerli yalnızlıktan dolayı.

Sayın Başkan, değerli milletvekilleri; elbette Türkiye’nin uluslararası hukuktan kaynaklanan meşru haklarını korumasının önüne kimse geçemez. Yalnız, bugün Doğu Akdeniz’de bizi sıkıştıran mevcut durumun nedenlerinin dikkatle incelenmesi ve çok iyi irdelenmesi gerekir. Bizler, Cumhuriyet Halk Partisi olarak Türkiye’nin Mısır’la olan ilişkilerinin mutlaka düzeltilmesi gereğini defalarca dile getirdik. Ayrıca, Doğu Akdeniz’de hidrokarbon kaynaklarının değerlendirilmesi ve deniz yetki alanlarıyla ilgili hukuk zemininde gerekli adımların atılması için Mısır’ın bölgede en önemli aktörlerden ve muhataplardan biri olduğunu da defalarca vurguladık. Hidrokarbon kaynaklarının değerlendirilmesi için oluşturulan Doğu Akdeniz Gaz Forumunun bölgenin 7 ülkesini bir araya getirdiğini ancak bu gruba Türkiye’nin dahil edilmemesini haksız ve adil olmayan bir davranış olarak gördüğümüzü anlattık, bu davranışı eleştirdik, iktidarın da gerekli önlemleri alması için çağrı yaptık ancak sonuç sıfıra sıfır, elde var sıfır.

Sayın milletvekilleri, bölgemizde Türkiye’nin içinde yer almadığı çözüm arayışlarının nafile çabalar olduğu bir gerçektir ancak bu nafile çabalara karşı mücadele etmenin de bir usulü, bir adabı vardır. Avrupa Birliği yaptırımlar uygulayacak korkusuyla sınır kapılarına göçmenleri ve mültecileri göndermek gibi şantaj anlamına gelebilecek politikalarla bir sonuç alamazsınız. Sizce sınırlarımız sadece Covid-19 nedeniyle mi kapalı? İpsala’daki sınır köprüsünden neden insanlar artık yürüyerek geçemiyor sizce? Köprü geçişlerinde virüs bulaşır diye mi? Yunanistan İpsala’yı kapattı. Avrupa Birliğinin Türkiye’yle olan sınırları işte bu tür şantaj ve tehditler nedeniyle kapatılıyor.

Esasen Türkiye'nin dış politikasında yaşanan en önemli sorun liyakatin gözetilmemesi, Dışişleri Bakanlığı kadrolarının âdeta neredeyse tümüyle devre dışı bırakılmış olmasıdır.

Öncelikle, Mısır’la ilişkilerimizin yeniden gerektiği ve hak ettiği seviyeye çıkarılması ve bölgenin sorunlarına Mısır’la birlikte çözüm arayışları için adımlar atılması gerekir. Böyle bir gelişme bizi sadece memnun edecektir ancak şunu da vurgulamadan geçemeyeceğim: Dış politika istihbarat örgütleri eliyle yürütülemez, Türkiye Cumhuriyeti bir muhaberat devleti değildir. Cumhuriyet Halk Partisi olarak Türkiye'nin dış politikasının ülkemizin uluslararası toplumda itibarını yeniden kazanmasına yol açacak ve liyakatli kadrolar tarafından hak ve menfaatlerimizi kollayacak şekilde yürütülmesi amacıyla bugüne dek olduğu gibi bundan sonra da girişim ve çabalarımızı sürdürecek, iktidarın eksiklik ve hatalarını vurgulamaya devam edeceğiz.

Bu eksiklik ve hatalarından birini burada gündeme getirmek isterim. Dışişleri Bakanı Sayın Mevlüt Çavuşoğlu, 14 Temmuz 2020 tarihinde düzenlediği basın toplantısında, Cumhurbaşkanlığı Sözcüsü Sayın İbrahim Kalın’ın Berlin’e giderek 13 Temmuz 2020 tarihinde Alman ve Yunan yetkililerle üçlü toplantıya katıldığını ifade etti. Söz konusu görüşmeye Almanya adına Başbakan Merkel’in Dış Politika Danışmanı Jan Hecker’in, Yunanistan’ı temsilen Başbakan Miçotakis'in Diploması Danışmanı Eleni Sourani'nin katıldığı kamuoyuna yansıdı. Yine, kamuoyuna yansıyan ifadelerde, toplantıda Ankara ile Atina arasında 2016 yılında kesilen istikşafi görüşmelerin yeniden başlaması için ön görüşmeler yürütülmesi teklifinin gündeme geldiği, bunun için Türkiye'nin Yunanistan üzerinden Avrupa Birliğine sığınmacı akınıyla mücadeleyi artırması ve Doğu Akdeniz’deki sondaj çalışmalarını durdurması ön koşulunun getirildiği belirtildi.

Danışmanlar toplantısından sonuç alınamaması üzerine Almanya Başbakanı Angela Merkel’in ricasıyla -tırnak içinde söylüyorum- Oruç Reis’in bölgeye gönderilmesi ertelendi. 6 Ağustosta Mısır ve Yunanistan arasında Deniz Yetki Alanlarının Sınırlandırılması Anlaşması’nın imzalanmasının ardından yeni bir NAVTEX ilan edildi. Bu süreçte uluslararası kurumlardan Türkiye’nin dış politika alanında yalnız kaldığını gösteren açıklamalar ardı ardına geldi. 13 Eylül 2020 tarihine gelindiğinde ise Oruç Reis Antalya açıklarına dönerek limana demirledi.

Şimdi sormak isterim:

1) 13 Temmuzda Berlin’de yapılan görüşmenin Türkiye Büyük Millet Meclisinin yasama faaliyetlerinin sürdüğü bir dönemde gerçekleştiği göz önünde bulundurulacak olursa söz konusu görüşme hakkında Türkiye Büyük Millet Meclisindeki siyasi parti gruplarına ve Dışişleri Komisyonuna bilgi verilmemesinin gerekçesi nedir? Türkiye Büyük Millet Meclisi neden dış politika konularında devre dışı bırakılıyor?

2) Türkiye’nin dış politikası açısından önemli bir konunun görüşülmesi maksadıyla yapılan görüşmenin dış politikanın kurumsal açıdan en yetkili görevlisi olan Dışişleri Bakanı yerine bir danışman tarafından yürütülmesinin Dışişleri Bakanlığının dış politikada karar alma mekanizmasından uzaklaştırıldığı anlamına gelmediğini nasıl savunabilirsiniz?

3) 13 Temmuzda gerçekleştirilen görüşmede Yunanistan’ın kamuoyuna yansıyan isteklerinden en önemlisi olan Oruç Reis’in geri çekilmesi 13 Eylül tarihinde yerine getirilmiştir. Bu durumun Yunanistan’ın isteğinin gerçekleşerek dış politikada taviz verildiği anlamına gelmediğini nasıl açıklayabilirsiniz?

Değerli Başkan, sayın milletvekilleri; Lübnan Doğu Akdeniz’in önemli ve Türkiye’yle yakınlığı olan ülkelerinden biridir, belki de “biriydi” demek daha doğru olur. Zira, son on sekiz yıldır bölgede izlenen dış politika Türkiye’ye yakın olduğunu düşündüğümüz bir çok ülkeyi olduğu gibi Lübnan’ı da ülkemizden uzaklaştırdı. Bugün, Türkiye Doğu Akdeniz’de sürekli olarak sorunlarla karşılaşmakta, sorunlarla mücadele etmektedir. Ancak bu sorunlarla karşı karşıya kalmamızın sebeplerini ararken nerede, nasıl hatalar yapıldığını göz ardı etmememiz gerekir.

Doğu Akdeniz’de ilk hidrokarbon yataklarının keşfedilmesinin 2000’li yılların başı olduğu söylenmektedir. O tarihlerden itibaren safha safha Doğu Akdeniz’in yeni bir enerji havzası hâline geleceğinin görülmüş olması gerekirdi. Bugün Doğu Akdeniz’de beliren sorunların özünde de bölgede enerji kaynaklarına ulaşma mücadelesi olduğunu görmemek mümkün değil. Güney Kıbrıs Rum Yönetimi ilk hidrokarbon yatağı keşfini 2011 yılında açıklamıştır. Ancak Güney Kıbrıs Rum Yönetimi, daha 2003 yılında üstelik henüz Avrupa Birliğine tam üye olarak dahi kabul edilmeden önce Mısır’dan başlayarak bölgedeki ülkelerle deniz yetki alanlarının sınırlandırılması anlaşmaları imzalamıştır. Güney Kıbrıs Rum Yönetiminin 2004 yılında Avrupa Birliğine tam üye olmasıyla birlikte de Doğu Akdeniz’de ülkemizin aleyhine olan gelişmeler hız kazanmıştır.

Son yıllarda ülkemiz adına izlenen dış politikanın tek boyutlu ve dar görüşlü bir dış politika çizgisi olduğunun altının özellikle çizmek isterim. Herhangi bir konuda atılan adım ya da alınan kararın başka konulara nasıl etki edeceğini dikkate almayan, bütüncül bir bakış açısıyla dış politika uygulaması yapılmayan bir dönemden geçiyoruz.

Mısır ile 2013 yılından itibaren seviyesi düşürülen diplomatik ilişkiler; işte bu tek boyutlu, bütüncüllük içermeyen ve iç politik hesaplarla şekillendirilmiş adımlardan biridir. Ne İsrail ile ne Mısır ile ileri boyutta bir enerji iş birliği olanağı olabileceği dikkate alındı. Oysa Mısır, o tarihlerde Zohr Havzasında doğal gaz yataklarını keşfetmişti. Bizim ise Mısır’la deniz yetki alanlarındaki görüşmeleri 2007 yılında kestiğimizi burada özellikle ve üzülerek hatırlatmak isterim. Ne yapılması gerekirdi biliyor musunuz? Bir yandan Kıbrıs sorununun çözümü için çalışırken bir yandan da Güney Kıbrıs Rum Yönetiminin hamlelerini yakın takibe almak, Kıbrıs’ı çevrelemek için Suriye, Lübnan, İsrail ve Mısır ile deniz yetki alanlarının belirlenmesi konusunda yakın bir iş birliği geliştirmek gerekirdi.

Güney Kıbrıs Rum Yönetimi, bugün konumuz olan Lübnan ile deniz yetki alanlarının sınırlandırılması anlaşmasını 2007 yılında imzalamıştır. Bizim ise hâlâ Lübnan ile böyle bir anlaşmamız yoktur. Sık sık görüyorum, daha önce konuşan bir hatip de dile getirdi, kamuoyunda neden Fransa, Türkiye’nin aleyhinde bir tavır alıyor, neden bizim politikalarımıza karşı çıkıyor diye sorular soruluyor. Sadece Fransa mı? Rusya’ya ne demeli, Amerika Birleşik Devletleri’ne ne demeli? Neden bugün Suriye’de, Libya’da bu ülkelerle sözde birlikte hareket ettiğimiz görüntüsü ve kisvesi altında karşı karşıya geliyoruz? Bu soruyu soran, mantıklı bir yanıt bulamadığını düşünen bu yüce Meclisin çatısı altında görev yapan değerli milletvekillerimiz de olabilir.

Tarihimizi hatırlayalım değerli milletvekilleri. Bir zamanlar Akdeniz’in en önde gelen gücüydük, bugün ise Doğu Akdeniz’in en önemli aktörü olarak tüm sorunların çözümünde katkımızın olması gerekirken kendi yarattığımız boşluğun kurbanı olduk. Yarattığımız boşluğu doldurmak için herkes birbiriyle yarışıyor; bir yandan Fransa, bir yandan Rusya, bir yandan Amerika Birleşik Devletleri, hatta Körfez ülkeleri dahi bu yarışın içindeler. Doğu Akdeniz dengelerinde önemli aktörler vardır Suriye, İsrail, Mısır gibi. Bu ülkeler, Türkiye'nin hangi konuda nasıl davranacağını kollarlar, Türkiye'nin atacağı adımlara göre pozisyon almaya gayret ederlerdi.

Şimdi soruyorum: Türkiye'nin İsrail’de büyükelçisi var mı? Türkiye'nin Mısır’da büyükelçisi var mı? Türkiye, Suriye’nin içinden geçtiği talihsiz iç kavgaların çözümü için herhangi yapıcı bir katkı yapmaya muktedir mi; ya Libya’da? Değiliz değerli milletvekilleri, değiliz. Değiliz çünkü taraf tutuyoruz, “Bitaraf olan bertaraf olur.” anlayışıyla sonunda taraf tutarak kendi kendimizi bertaraf ettik.

Düşünün bir kere, çok değil daha on-on beş yıl kadar önce, Türkiye, Gazze şeridinde çözüm sağlayıcı, İsrail ile Filistin arasında görüşmelerin yapılabilmesi için kolaylaştırıcı bir aktör olarak herkesin saygısını kazanmış bir konumdaydı. Hatırlıyorum, 2008 yılında İstanbul’da bir otelde İsrail, bir otelde Suriye heyetleri bekliyor, Türkiye bu 2 heyet arasında görüşmeleri kolaylaştırıcı bir rol oynuyordu. Bugün ayağımızın altındaki halılar kaydı gitti, ara bulucu, kolaylaştırıcı ülke konumundan ara bozucu, zorlaştırıcı ülke konumuna geçiverdik. Bu, gurur duyulacak bir dış politika tablosu değildir, hicap duyulacak bir tablodur.

Türkiye'nin yarattığı boşluğun sadece Türkiye aleyhine gelişmelere yol açtığını söylersek gerçeğin sadece bir kısmını anlatmış oluruz. Filistin davası da Türkiye'nin bölgede yarattığı boşluk nedeniyle başka hamlelerle doldurulmaya çalışılıyor. Bakınız, İsrail, önce Birleşik Arap Emirlikleri’yle, ardından şimdi Bahreyn’le ilişkilerini normalleştirme adımları atıyor, ardından bu 2 ülkeyi başka Arap ülkelerinin izleyecekleri de söyleniyor. Oysa Filistin davasının çözümü için Türkiye’nin hem Filistin devletiyle hem İsrail’le ilişkilerini normal düzeyde sürdürmesi hâlinde sorunun çözümüne en önemli katkıyı yapacak olan aktör, yine Türkiye olacaktı. Libya’da tarihî rolümüzün olduğu söyleniyor, bununla da herhâlde iftihar ediliyor ancak bugün Libya’nın içinde bulunduğu durum, bir iftihar vesilesi olmaktan çok uzaktır. Suriye gibi Libya da artık bölünmüş bir ülkedir. Bunda da maalesef Türkiye’nin dış politikasında izlenen tarafgir politikaların önemli rolü olmuştur.

Sayın Başkan, değerli milletvekilleri; Doğu Akdeniz’de en büyük gerginlik yaratan konulardan biri de Yunanistan’ın, Türkiye’nin içinde bulunduğu yalnız ve izole dış politikadan faydalanarak maksimalist politikalarını dayatmak istemesi olmuştur. Şunun iyi anlaşılması gerekir. Biz, Yunanistan’la aramızdaki sorunların görüşmeler, müzakereler ve diyalogla çözülmesinden yanayız ve bunda da ısrarlıyız. Bunun dışında başka hiçbir yöntemi de doğru bulmayız.

Dış politikada atılan hatalı adımlar, Türkiye’nin sadece yalnızlaşmasına yol açmakla kalmıyor, aynı zamanda uluslararası itibarımızı da zayıflatıyor, yıpratıyor. Sürekli yüksek perdeden yapılan, tehdit içeren konuşmalar; “Asla taviz vermeyiz, geri adım atmayız.” şeklindeki söylemler, el yükseltme anlamına gelir. Bunu yaparsanız ardından gelen her yumuşama adımı, geri adım olarak algılanır. Bu, ne demektir? Sakın yanlış anlaşılmasın, taviz vermeyin diyoruz ama taviz vermeyin derken savaş tamtamları çalın da demiyoruz. Dediğimiz şudur: Türkiye hariciyesiyle, diplomasisiyle, diplomatik üslup ve yetenekleriyle uluslararası camiada parmakla gösterilen örnek ülkelerden biriydi. Bu özelliğimiz, 2008 yılında Birleşmiş Milletler Güvenlik Konseyi daimi olmayan üyeleri arasında ezici bir oy çokluğuyla seçilmemize yol açmıştı. Bugün Türkiye, sorunları kuvvet kullanma yoluyla çözen ülkeler arasında örnek gösteriliyor. Yapılması gereken, Türkiye’nin hariciyesini ve diplomasisini yeniden ihya etmek, Türkiye’ye yeniden saygınlığını kazandırmaktır.

Değerli Başkan, sayın milletvekilleri; Doğu Akdeniz konusunda atılan adımlar göz önünde bulundurulduğunda Türkiye kamuoyu hariç, uluslararası kamuoyunun ve yabancı ülkelerin detaylara vâkıf olduğu görülmektedir. Sizce yürütülen bu süreç, ulusal bir dış politika izlediğimiz anlamına geliyor mu? Doğu Akdeniz konusunda, iktidar, ön koşulsuz müzakereyi savunduğunu iddia etmektedir fakat kamuoyuna yansıyan gelişmelerde, Türkiye'nin ön koşulları kabul ettiği görülmektedir. Biz böyle bir dış politika anlayışını benimsemiyoruz; biz, dik duran, saygın, saygın olduğu kadar uluslararası toplumun da hayranlık duyduğu örnek bir dış politika istiyoruz. Türkiye’ye yakışan da budur. Bugün bu tezkereye destek veriyorsak Lübnan’ı şimdiye kadar ihmal eden politikaların değişmesine bir vesile oluşturmak ümidiyle böyle bir tavır takınıyoruz. Umarız, bugüne kadar yapılan hatalar bundan sonra düzeltilir ve Lübnan’la olan ilişkilerimiz de en kısa zamanda düzelir.

Hepinize saygılar sunuyorum. (CHP sıralarından alkışlar)

BAŞKAN – Adalet ve Kalkınma Partisi Grubu adına Sayın Osman Aşkın Bak.

Buyurun. (AK PARTİ sıralarından alkışlar)

AK PARTİ GRUBU ADINA OSMAN AŞKIN BAK (Rize) – Sayın Başkan, değerli milletvekilleri; öncelikle yeni yasama döneminin milletimize, Meclisimize hayırlı olmasını temenni ediyorum.

Birleşmiş Milletler Güvenlik Konseyinin, Birleşmiş Milletler Geçici Görev Gücü UNIFIL’in görev süresinin uzatılması yönündeki 2539 sayılı Kararı uyarınca hudut, şümul ve miktarı Cumhurbaşkanınca belirlenecek Türk Silahlı Kuvvetleri unsurlarının 1701 sayılı Birleşmiş Milletler Güvenlik Konseyi Kararı ve 880 sayılı Türkiye Büyük Millet Meclisi Kararı'yla tespit edilen ilkeler kapsamında, 31 Ekim 2020 tarihinden itibaren bir yıl daha UNIFIL'e iştirak etmesiyle ilgili, Türkiye Büyük Millet Meclisinde yetki talep eden Cumhurbaşkanlığı tezkeresi üzerinde AK PARTİ Grubu adına söz almış bulunuyorum. Bu vesileyle yüce Meclisi saygıyla selamlıyorum.

Öncelikle yapılan eleştirilere cevap vererek başlayayım. HDP’li konuşmacının IŞİD’le alakalı iddialarını ele alarak başlarsak… Tabii, IŞİD yenilince tüm dünyada üzülenler oldu, IŞİD’e karşı yapılan operasyonlarda ortadan kaldırılan, etkisiz hâle getirilerek ortadan kaldırılan terörist sayısı Fırat Kalkanı Operasyonunda 3.500 terörist; içinde YPG’liler de var. Tabii, rahatsız olurlar. Amaç neydi? Güneyimizde bir terör devleti kurmak, terör koridoru oluşturmak. Buna müsaade eder mi Türkiye Cumhuriyeti? Etmez. Dolayısıyla, tabii ki rahatsız olacaklar. Evet, şunu söyleyelim: Kobani’yle ne sorunumuz var? Kobani sınırımızda teröristler, PKK’lılar, YPG’liler mi yerleşsin? Tabii ki bu ülkenin askeri, güvenlik güçleri operasyon yapacak, oralarda yer alacak, terör devletini ortadan kaldıracak. Şu anda da oradayız, tabii, rahatsız olacaklar. IŞİD bir proje, bu projenin yürüyüşünü durduran, bizim Türk askerimiz. Ortaya konulan operasyonlar belli, yapılanlar ortada. Tabii, rahatsız olacaklar, mutsuz olurlar, kesinlikle mutsuz olurlar, çok net bir şekilde mutsuz olurlar. Bu projeler bozuluyor, oyunlar bozuluyor, Suriye’de yapılmak istenen oyunlar bozuluyor.

Evet, 15 Temmuz darbe girişimi yapıldı. Ben NATO Parlamenter Asamblesi Türk Grubu Başkanıyım, arkadaşlarımızla beraber Amerika’ya gittik, Amerika’da toplantıda çıkıp Amerikalı uzmanlar, oraya gelen milletvekilleri şunu söylediler: “Türk ordusu, NATO’da artık eski gücünü kaybetti, eski gücünde değil, komuta kademesini kaybetti, komuta yeteneğini kaybetti.” Tabii, ben delegasyon başkanı olarak söz aldım: Ya, siz yanılıyorsunuz çünkü şu anda Türk ordusu, eskisinden daha güçlü. Neden, biliyor musunuz dedim. Onlar eleştiriyorlar “200 üst kademe general, amiral, üst düzey komutan içeride. Komuta kademesini yitirdi.” diyorlar. Ben dedim ki: Yanılıyorsunuz çünkü şu anda orduyu komuta eden bu komutanlar, şu andaki komutanlar. Eski, o hainlerden bu ordu temizlendi. Eskisinden daha güçlü bir Türk ordusu var ve o zaman Fırat Kalkanı Operasyonu’nu yaptık, hepimiz izledik. Fırat Kalkanı Operasyonu neydi? Bu terör devletinin kalbine saplanan bir kama, bir hançer. Bu operasyonu kim yaptı? Türk ordusu yaptı. Peki, IŞİD’i kim bitirdi? Konuşuyorlar. Yukarıdan bomba atmakla olmaz. Cephede göğüs göğüse kim savaştı, onu söyleyin. Kim savaştı IŞİD’le? (AK PARTİ sıralarından alkışlar) Tüm dünyaya söylüyoruz bunu. Kim savaştı IŞİD’e karşı göğüs göğüse? Türk ordusu. Tek ordu, IŞİD’e karşı Suriye’de göğüs göğse savaşan tek ordu, Türk ordusu. Bunu NATO toplantılarında bir Türk milletvekili olarak gururla söylüyorum. Askerlerimizle gurur duyuyoruz. Bu operasyonları yapan askerlerimizle, komutanlarımızla gurur duyuyoruz.

Sonra, bunlarla karşılaştık, Fırat Kalkanı Operasyonu’ndan sonra çeşitli toplantılarda “Ya, haklı çıktınız, doğru söylüyorsunuz.” dediler. Evet, Türk ordusu eskisinden daha güçlü çünkü içerideki hainleri temizledik. Söz var, biliyorsunuz: “İçeride hırsız varsa kapı kilit tutmaz.” Ya, adamlar ordumuzu yanlış yönlendiriyorlardı. Orada gerçekleşen pek çok olaya çanak tuttular, çanak. Ne oldu? Ardından Afrin Operasyonu’nu, Zeytin Dalı Operasyonu’nu yaptık. Dediler ki: “Ya, bu operasyonu Türk ordusu başaramaz. Şu kadar tünel yaptılar, bu kadar bilmem ne yaptılar, şöyle koruganlar yaptılar, bilmem ne yaptılar.” Ne oldu? Zeytin Dalı Operasyonu’nda ordumuz girdi; o, hani “kahramanlar” var ya, nasıl kaçtılar, nasıl kaçtılar? Karşınızda Türk ordusu var, Türk milleti var. Bu coğrafyada öyle eskiden olduğu gibi olan bir millet yok. (AK PARTİ sıralarından alkışlar) Önceden şunu söylüyorlardı: “SİHA’lar uçamaz.” Neden? “Ee, İsrail izin vermez. Amerika’dan izin gelmedi. Bu İHA’nın, SİHA’nın uçuşuna izin yok, parça eksik. Yok, ona izin vermedik, buna izin vermedik.” Ya arkadaş, şimdi İHA’sını da SİHA’sını da yapan, millî gemisini yapan, tankını, ATAK helikopterini yapan bir Türkiye var, karşılarında öyle emirler alan bir ülke yok; bu bölgede, bu coğrafyada güçlü bir Türkiye var. Şunu söyledik: Ya bizim gidecek bir yerimiz yok. İşte, anlatıyorlar “Türkiye şöyle yaptı, böyle yaptı.” Eleştiriyorlar, NATO toplantılarında gelip şunu bunu söylüyorlar falan. Orada, şunu söyleyeyim: Çok teşekkür ediyorum, Cumhuriyet Halk Partisindeki, Milliyetçi Hareket Partisindeki, İYİ PARTİ’deki arkadaşlarımız da hakikaten NATO’da biz tezlerimizi anlatıyoruz, savunuyoruz; onlara buradan teşekkür ediyorum. Menfaatlerimizi söyleyenler için söylüyorum. Teşekkür ediyorum o arkadaşlarımıza, onlar kimler belli, onlara teşekkür ediyorum. Biz ülkemizin menfaatlerini orada… Ama bazıları başka türlü anlatıyor. Yakışmıyor bunlar ama. O ülke menfaatlerini öne almayanlar… Yakışmıyor, yakışmıyor arkadaş. (AK PARTİ sıralarından alkışlar) Bakın, başka delegasyonlar geliyor, ya arkadaş, aykırı konuşan yok. Bazen bakıyorsunuz, ben AKPM’de de görev yaptım, ya arkadaş, sanki başka ülkenin milletvekili adam ya! Nasıl bir şey ya? Arkadaşlar, bunlardan vazgeçelim. Bir Amerikalı… Bakın, eski Savunma Bakanımız İsmet Abi, İsmet Yılmaz Bey bir örnek verdi: Pelosi’ye Trump’la ilgili tartışmaları soruyorlar “Ben dışarıda kendi ülkemin aleyhinde konuşmam.” diyor.

Arkadaşlar bu coğrafyada bin yıldır varız. Gidecek başka bir yerimiz de yok. Hak ve hukukumuzu savunacağız. Doğu Akdeniz’le ilgili eleştiriler yapılıyor; şunu söylüyor, bunu söylüyor. Ya arkadaş, ne yapacağız? Araştırma için Amerikalıya mı yalvaracağız, İngilize mi yalvaracağız, Norveçliye mi yalvaracağız? Kendi araştırma gemilerimizi aldık mı? Aldık. İşte, rahatsızlıklar bunlar, Türkiye artık kendi hedeflerini, planlarını, stratejilerini uyguluyor. Oradan o yok “O toplantıya katılmamış.” yok “Şunu böyle yapmış.” falan.

ENGİN ALTAY (İstanbul) – “Taviz vermeyin.” diyoruz, taviz vermeyin, o kadar.

OSMAN AŞKIN BAK (Devamla) – Arkadaşlar, biz hiçbir şekilde, bakın söylüyoruz, hiçbir şekilde Doğu Akdeniz’de kimsenin hakkını yemeyiz, kimsenin hakkında, hukukunda gözümüz yok ama kendi hakkımızı sonuna kadar koruruz, sonuna kadar. (AK PARTİ sıralarından alkışlar) Çünkü bu coğrafyada biz bin yıldır varız, bin yıl. Adam kilometrelerce öteden konuşuyor “İşte şöyle yaparız, ambargo yaparız, bunu deriz, şunu deriz.” Ya, arkadaşlar, bizim bu millî meselelerde tek yürek olmamız lazım ya, tek yürek. Oradan Fransa’dan açıklama yapıyor “Macron şöyle dedi.” Ya, Macron ona ne karışır, Macron kim, kim arkadaş Macron? (AK PARTİ sıralarından alkışlar) İşine baksın, önce “Sarı Yeleklileri” çözsün Fransa’da, kendi işini çözsün ya. Buraya ne karışıyorsun? He, şimdi karşınızda öyle bir Türkiye yok. Savunma sanayisiyle, dış politikasıyla, üretimiyle güçlü bir Türkiye var. Öyle işte, gidince ayak ayak üstüne atılıp konuşulan değil.

Bakın, Türkiye’nin bu coğrafyada terörle mücadelede dünyada, terörle mücadelede sahada askeriyle yürüttüğü operasyonları herkes biliyor. Bize söylüyorlar, Türk askeriyle NATO’da operasyon yaparken birlikte çalışan komutanlar var anlatıyorlar, söylüyorlar Türk askerinin ne kadar cesur, yürekli ve adaletli, merhametli olduğunu söylüyorlar: Merhametli. Biz böyle bir milletiz, biz böyle bir milletiz. Dolayısıyla, vallaha ben şunu söylüyorum: 2011’den beri milletvekili olarak NATO’da görev yaptım, onun dışında işte Kabinede görev yaptım, ülkemle gurur duyuyorum. Gittiğim toplantılarda milletimle, ülkemle gurur duyuyorum.

Tezlerimizi anlatıyoruz, tabii beğenmeyecekler, kendi tezlerini anlatmaya çalışacaklar, biz de kendi tezlerimizi anlatacağız, kendi tezlerimizi anlatacağız, doğrularımızı anlatacağız. (CHP sıralarından gürültüler) Doğu Akdeniz’de taviz vermeyeceğiz, oradaki enerji pastasından tabii ki biz hakkımızı alacağız, Karadeniz’den de alacağız ama adalet çerçevesinde. Kimseye öyle bize böyle, işte tokat atıp veya bilmem ne yapıp… Böyle bir ülke değiliz biz. Bakın ülkemize, gittiğimiz herkes için söylüyorum, her milletvekili için söylüyorum: Ülkemizin her karışı çok değerli, milletimizin emaneti. Gittiğimiz yerlerde ülkemizin politikalarını anlatalım. “Onlar doğru söylüyor.” Doğru değil. Biz kendi tezlerimizi anlatalım.

Şimdi, gelelim Lübnan konusuna. Tabii, Lübnan’da 4 Ağustos 2020 tarihinde çok üzücü bir olay meydana geldi, 199 kişi hayatını kaybetti. Beyrut Limanı patlamasında hayatını kaybedenlerin yakınlarına ve tüm Lübnanlılara milletimiz adına bir kez daha taziyelerimi sunuyorum.

Türkiye, bugüne kadar dostluk ve kardeşlik ilişkileri çerçevesinde ayrım gözetmeksizin tüm Lübnan halkının yanında olmuştur. Lübnan’a ve Lübnan halkına ülkemizin desteği bugüne kadar olduğu gibi bundan sonra da devam edecektir.

Hepinizin bildiği üzere, patlama sonrasında, Cumhurbaşkanı Yardımcımız Sayın Fuat Oktay ve Dışişleri Bakanımız Sayın Mevlüt Çavuşoğlu âdeta felaket bölgesine dönüşen Lübnan’ın başkenti Beyrut’a bir ziyaret gerçekleştirdiler. Ülkemizin her türlü desteğiyle ve yardımıyla Lübnanlı kardeşlerimizin yanında olduğunu ilk elden ifade etme fırsatı buldular. Lübnan Cumhurbaşkanıyla, Meclis Başkanıyla, Başbakanıyla görüşmeler yaptılar. Tabii, bu ziyaret vesilesiyle bir kez daha açık bir şekilde görüldü ki Lübnan’da Türkiye'nin, Türk milletinin, Türk halkının apayrı bir yeri var, âdeta gönülden gönüle bir dostluğumuz var. Evet, Türk heyetini karşılamak için sokaklara inen halk -hepiniz videoları izlediniz- o gün “Canımız, kanımız sana feda olsun Erdoğan.” sloganını söylüyordu. Birileri dedi ki: “Arap halkları başka şeyler söylüyor.” Arap ülkelerinde hoşuna gitmeyenler kimler biliyor musunuz? O kukla yönetimler. Kukla yönetimlerin işine gelmez, onlar nefret eder Türkiye'nin güçlü olmasından, onlar yapar. Ne diyor halk? Bu sloganları atarak sevgilerini gösteriyorlar. Bu sevgi, Sayın Cumhurbaşkanımızla birlikte Türk halkına.

Bakın, biz gittiğimiz her yerde iz bırakmışız, merhamet bırakmışız, imar etmişiz, yatırımlar yapmışız. İnsanların bu samimiyeti var. Toplantılarda karşılaştığımız milletvekilleri bize diyor ki… Hakikaten, bir Türk milletvekiliyle karşılaştığı zaman sohbet ederken çok rahat konuşuyorlar, bizimle beraber oldukları zaman bir öz güven var. Gerçekten bunlar çok çok önemli. Bizim ülkemizi hem dış politikada hem iç politikada her yerde güçlü bir şekilde savunmamız lazım. Dolayısıyla büyüyen, gelişen güçlü bir Türkiye var, öyle oradan buradan emir alan bir Türkiye yok. (AK PARTİ sıralarından alkışlar) Dik duran bir Türkiye var bu coğrafyada, liderimiz Recep Tayyip Erdoğan, Cumhur İttifakı’yla beraber. Biz ülkemizin güçlü bir şekilde temsil edilmesini devam ettirmek istiyoruz. İnanıyoruz, milletimize güveniyoruz. Milletimizin bize verdiği desteğe inanıyoruz.

Oradan işaret ediyor Engin Bey fakat birkaç konuya daha gireyim: Şimdi Azerbaycan, can Azerbaycan… Biz Azerbaycan hususunda, Karabağ hususunda NATO toplantılarında -arkadaşlarımız burada, geçtiğimiz dönemde görev yapan arkadaşlarımız da- her platformda biz Karabağ’daki o katliamı telin ediyoruz. Ermenilerin yaptığı bu davranışları telin ediyoruz. Ermeniler saldırdılar, ne oldu? Karşılarında Azeri kardeşlerimiz, Azerbaycan ordusu operasyon yaptı. Şimdi ağlıyorlar yardım için, sağdan soldan yardım talebinde bulunuyorlar. Biz sonuna kadar Azerbaycan’ın yanındayız. Sonuna kadar, bu millet Azerbaycan’ın sonuna kadar yanında. (AK PARTİ sıralarından alkışlar) Sonuna kadar! Burada Karabağ’da, o topraklarda, o işgalciler gidene kadar bu operasyon devam etmeli, sürmeli. Bu toprakları Azerbaycan geri almalı. Biz de her zaman yanında olacağız, bunu da ifade edeyim. Sonra, Doğu Akdeniz’den bahsettim.

Şimdi Engin Abi işaretine devam ediyor.

ENGİN ALTAY (İstanbul) – Etmiyorum. 60’a göre söz alacağım.

OSMAN AŞKIN BAK (Devamla) – Tamam, devam edeyim o zaman.

Şimdi, öte yandan, bilhassa Orta Doğu gündemde olduğu zaman şu noktayı da her daim akılda tutmakta fayda var: Tabii, Orta Doğu’daki tüm sorunların kalbinde yatan Filistin meselesi kalıcı ve kapsamlı bir çözüme kavuşturulmadığı müddetçe bölgenin sıkıntılardan ve çatışmalardan kurtulması imkânsızdır. Meselenin aslı Filistin meselesidir. Bu sebeple Filistin meselesinin öncelik taşımaya devam ettiği, her fırsatta vurgulanmalıdır. Türkiye Cumhuriyeti de bu hususu vurgulamaya her daim devam etmiştir. Aslında Lübnan’da 2006 yılında yaşanan krizin de yine ucu Filistin’e giden ve bölgedeki durumu ağırlaştıran bir sürecin parçası olduğu görülmektedir.

İşgal altındaki Filistin toprakları dünyada en fazla zulüm yapılan, zulüm gören yerlerden biridir. Mevcut İsrail yönetimi Gazze’deki insanlık dışı abluka, yasa dışı yerleşim faaliyetleri, Kudüs’ün tarihî ve hukuki statüsüne yönelik saldırılar gibi eylemleriyle uluslararası hukukun ötesinde insanlığın tüm değerlerini ayaklar altına almaktadır. Dahası son dönemde Amerika Birleşik Devletleri ve bazı Arap ülkelerinin de dâhil olduğu sözde barışın tesisini amaçlayan girişimler, İsrail’in bu ihlal ve cürümlerini meşrulaştırma gayretkeşliğinden başka bir anlam taşımamaktadır.

Bu noktada, can alıcı soru şudur: Bu İsrail denen ülke neresidir? Acaba bu İsrail’in toprakları nereleri kapsıyor? 1947’de İsrail neresiydi? Bunun ardından acaba 1949’da, 1967’de İsrail neresiydi ve şu an İsrail neresidir? Bu soruya hakkaniyetli bir cevap verildiği gün Orta Doğu’da kalıcı barış ve istikrarın temeli de atılmış olacaktır.

Tabii, Suriye’deki ihtilafla ilgili konuları arz ettim. Ülkemizin güneyinde, Suriye’nin kuzeyinde bir terör devleti kurulmasına müsaade edemeyiz. Bu yöndeki mücadelemizi de anlattım. Tabii, NATO Genel Sekreteri, dün ülkemizi ziyaret etti. Yunanistan ile Türkiye arasındaki konuları değerlendirmek üzere Sayın Cumhurbaşkanımızı, Dışişleri Bakanımızı ve Millî Savunma Bakanımızı ziyaret etti. Dolayısıyla NATO Genel Sekreteri, Türkiye’nin NATO’da ne kadar önemli bir ülke olduğunu da ifade etti.

Biz güçlü bir ülkeyiz, güçlü bir ülkeyiz. Şimdi çok ufak bir şey daha söyleyeyim. Amerika’da toplantıya gittik “General Atomics” diye. Dünyada insansız hava aracı yapan bir firma -dünyada bunu yapan 5 ülkeden birisi de Türkiye- beni görünce, Türk milletvekilini görünce dedi ki: “Sizi tebrik ediyorum. Size artık mal satamıyoruz.” Çünkü biz kendimiz yapıyoruz. İşte bu, bu teknoloji, bu savunma sanayisindeki güç. Bakın, İHA’ların, SİHA’ların ne kadar güçlü olduğunu bütün operasyonlarda görüyoruz. İşte, Türkiye güçlü sanayisiyle, savunma sanayisiyle, yatırımlarıyla bölgede gücünü göstermeye çalışıyor. Artık öyle masanın kenarına çağrılan bir ülke değil; masada yer alan, sözünü söyleyen, dünya liderleriyle görüş alışverişinde bulunan bir lider ve Türkiye var. Ülkemizle gurur duyuyoruz.

Ülkemizin Birleşmiş Milletlerin barış gücü UNIFIL’de görev yapması için Meclisimizden yetki isteniyor, görev süresinin bir yıl uzatılması isteniyor. Dolayısıyla bu hususlar ışığında, Lübnan’la ilgili ikili ilişkilerimiz ile bölgedeki güvenlik koşullarını da göz önüne alarak Birleşmiş Milletler Güvenlik Konseyinin UNIFIL’deki görev süresinin uzatılması yönündeki Cumhurbaşkanlığı tezkeresinin lehinde olduğumuzu, olumlu oy kullanacağımızı ifade ediyorum.

Genel Kurulu saygıyla selamlıyorum.

Teşekkür ediyorum. (AK PARTİ sıralarından alkışlar)

ENGİN ALTAY (İstanbul) – Sayın Başkan...

BAŞKAN – Sayın Altay, buyurun.

ENGİN ALTAY (İstanbul) – 60’a göre söz talep ediyorum Sayın Başkan.

BAŞKAN – Buyurun, yerinizden bir dakika.

IV.- AÇIKLAMALAR (Devam)

30.- İstanbul Milletvekili Engin Altay’ın, Rize Milletvekili Osman Aşkın Bak’ın (3/1325) esas numaralı Cumhurbaşkanlığı Tezkeresi üzerinde AK PARTİ Grubu adına yaptığı konuşmasındaki bazı ifadelerine ilişkin açıklaması

ENGİN ALTAY (İstanbul) – Çok teşekkür ediyorum Sayın Başkan.

Sayın Bakanın heyecan ve hamaset dolu konuşmasını büyük bir ilgiyle izledim. Şimdi, hiç şüphesiz ordumuz güçlüdür ve Sayın Bakanın endişesi olmasın, bir milletvekili Meclis kürsüsünde “Ordumuz güçlüdür, güçlüdür.” diye bağırıyorsa bir sıkıntı hissediyor gibidir, etme; Türk ordusu hakikaten güçlüdür, sizin yanlış politikalarınıza rağmen de çok güçlüdür. (CHP sıralarından alkışlar) Türkiye de, Türkiye’miz de Türkiye Cumhuriyeti de 83 milyon vatandaşıyla birlikte hiç şüphesiz çok güçlüdür. Ordumuz da Türkiye’miz de bu gücünü yeni kazanmadı. Ordumuz, gücünü Çanakkale Savaşı’nda, Kıbrıs Barış Harekâtı’nda, Kurtuluş Savaşı’nda ispatlamış bir ordudur. Memleketimizde yüz yıllık genç bir cumhuriyet olmasına rağmen, 1970’li yıllardan beri G20’nin içinde olacak kadar büyük bir ekonomik kabiliyet, kapasite ve hacme sahip olarak Türkiye, gücünü ispatladı. Bu, şu demek değil “Siz Türkiye’nin gücünü aşağı çektiniz.” falan da demeyeceğim, merak etmeyin ama Türkiye sizden önce de güçlüydü; ordusu da güçlüydü, ekonomisi de güçlüydü, bu bir.

OSMAN AŞKIN BAK (Rize) – Şimdi daha güçlü, şimdi daha güçlü.

ENGİN ALTAY (İstanbul) – Eyvallah. Daha iyi olsun, daha iyi olsun, hep birlikte yapalım. Ama bir dakika… Şimdi, Trump, Cumhurbaşkanımıza hadsiz bir mektup yazdı.

(Mikrofon otomatik cihaz tarafından kapatıldı)

BAŞKAN – Tamamlayın sözlerinizi.

ENGİN ALTAY (İstanbul) – Macron, Cumhurbaşkanımıza ukalaca, densizce uluslararası camiada bir sataşmada bulundu. Biden, aklı sıra –hoş, bu sizin işinize yarar iç politikada ama- “Erdoğan’ı değiştirmek lazım” gibi, gene densiz, hadsiz, edepsiz çıkışlar yaptı. Allah var, hepimiz bu gece gidince sosyal medyaya girelim, bu üç konuda AK PARTİ’lilerin refleksi ne kadar olmuş, Cumhuriyet Halk Partililerin refleksi ne kadar olmuş bakalım. Sayın Bakan, iddiaya girelim mi? Trump’ın hadsizliğine, Biden’in hadsizliğine, Macron’un hadsizliğine biz, söz konusu Türkiye Cumhuriyeti Cumhurbaşkanıdır diye, en az sizin kadar refleks gösterdik, en az sizin kadar.

Şimdi, gelelim Türkiye’nin Orta Doğu’daki rolüne.

(Mikrofon otomatik cihaz tarafından kapatıldı)

BAŞKAN – Arkadaşlar, mikrofonu açalım.

Son kez açıyoruz.

ENGİN ALTAY (İstanbul) – Filistin bizim olmazsa olmazımız, Birleşik Arap Emirlikleri de kardeş, dindaşlarımız; ümmetiz diyoruz. Şimdi, hazinlik şurada: Dış politikanızın Orta Doğu’da zafiyet içinde olduğu, acz içinde olduğu, benim biraz önce kürsüde “Sayın Erdoğan, gel Meclisi dış politikaya paydaş yap” dediğim meselenin püf noktası da şudur… Şuna üzülüyorum ya, ben şuna üzülüyorum: Amerika, İsrail’in ve Birleşik Arap Emirlikleri’nin kulaklarından tutuyor masaya oturtuyor, iş birliği imzalatıyor; ben iş birliği yapmasınlar da demem. Filistin, davasına her şeyimizi vereceğimizi söylediğimiz Filistin, Yunanistan ile Güney Kıbrıs Rum Yönetimi’yle Doğu Akdeniz Doğal Gaz Forumu’na dahil oluyor, Türkiye’nin olmadığı bir foruma dahil oluyor ve…

(Mikrofon otomatik cihaz tarafından kapatıldı)

BAŞKAN – Sayın Altay, son kez açıyorum, toparlayın lütfen.

ENGİN ALTAY (İstanbul) – … ve bu tezgâhları çeviren 2 ülke olan Rusya ve Amerika noktasında benim Cumhurbaşkanım da Putin’in kapısına gidip bekliyor, ben buna üzülüyorum, siz de üzülün. Onun için dış politikaya Meclis daha çok dâhil olsun diyoruz.

Teşekkürler. (CHP sıralarından alkışlar)

BAŞKAN – Sayın Beştaş, buyurun lütfen.

31.- Siirt Milletvekili Meral Danış Beştaş’ın, Rize Milletvekili Osman Aşkın Bak’ın (3/1325) esas numaralı Cumhurbaşkanlığı Tezkeresi üzerinde AK PARTİ Grubu adına yaptığı konuşmasındaki bazı ifadelerine ilişkin açıklaması

MERAL DANIŞ BEŞTAŞ (Siirt) – Teşekkürler Sayın Başkan.

Doğrusu, yirmi dakika bir konuşma izledik; dış politikanın ne kadar büyük bir karmaşa içinde olduğunu, nereden tutacağımızı, nasıl tutacağımızı bilemeyeceğimizi, neden bilemediğimizi bir kez daha anladım. Çok şey söyledi, onlara ilişkin somut bilgiler söyleyeceğim. Her şeyden önce, IŞİD’le ilişkiler konusunda ve Türkiye ordusunun, Türk ordusunun IŞİD’le savaştığı konusu öyle o kadar kolay değil; öyle bir şey yok.

Size rakam ve yer veriyorum: Rakka, Musul, Deyrizor, Kobani’de DAEŞ’e karşı Türk ordusu hiçbir şekilde yer almadı. Yine, aksine İdlib sınırında saklanan Bağdadi’ye yönelik operasyonu hatırlatmak isterim. IŞİD’in lideri Türkiye'nin burnunun dibinde, sınırın dibinde öldürüldü. Amerika İran’a, Rojava’ya, Irak’a, herkese bilgi verdi ama Türkiye’ye bilgi vermedi ve IŞİD konusunda bilginin -güvenilmediği için- sızdırıldığını bütün dünya basını yazdı.

Şimdi, size bir manşet göstereceğim, size bir…

(Mikrofon otomatik cihaz tarafından kapatıldı)

BAŞKAN – Tamamlayın sözlerinizi.

MERAL DANIŞ BEŞTAŞ (Siirt) – “Anahtar Teslim Cerablus.” Bu manşeti kim atmış? Elimde bunun gibi yüzlerce manşet var. Böyle IŞİD’e karşı silah falan kullanılmadı, anahtar teslim alındı, IŞİD’in elindeydi, gittiniz devraldınız. Bu da kayıtlarımızda var.

Şimdi, diğer mesele: Bir kere, tek kurşun sıkılmadı. Bakın, anahtar teslim diyorum. Ben demiyorum, bunu sizin basın söylüyor. Bakın, kameralar görsün, gizlemesinler.

OSMAN AŞKIN BAK (Rize) – El Bab’ı anlat, El Bab’ı!

MERAL DANIŞ BEŞTAŞ (Siirt) - Diğer bir mesele: IŞİD’in ömrünün bu kadar uzun olmasının iktidarınızla doğrudan bağı olduğu yönünde ciddi bir kanaat var, bir bilgi var.

Şimdi, El Bab’ı DAEŞ’in elinden kim aldı? DAEŞ bittikten sonra Suriye’de bu Sayın Hatibin, Bakanın söylediği söylem gelişti: “Biz Türk ordusu olarak onları bitirdik.” O zamana kadar böyle bir cümle yoktu. Şimdi, size…

(Mikrofon otomatik cihaz tarafından kapatıldı)

BAŞKAN – Tamamlayın sözlerinizi Sayın Beştaş.

OSMAN AŞKIN BAK (Rize) - Bütün müttefiklerimiz söylüyor bunu ya, bütün müttefiklerimiz söylüyor; gazete manşeti değil. NATO kayıtlarında var bunlar.

BAŞKAN – Sayın Bak, müsaade edin…

MERAL DANIŞ BEŞTAŞ (Siirt) – Ben size veri söylüyorum, ezbere konuşmuyorum.

OSMAN AŞKIN BAK (Rize) – Hayır, ben de NATO kayıtlarını söylüyorum. NATO kayıtlarında var.

MERAL DANIŞ BEŞTAŞ (Siirt) – Ben size şunu söylüyorum: Sevgili İdris Baluken şuradan -çok iyi hatırlıyorum- şunu sordu, dedi ki: “IŞİD’le gümrük kapıları üzerinden TÜİK verilerine göre 10 milyon dolardan fazla ticaret kaydı var. IŞİD’le neyin ticaretini yaptınız?” Cevap alamadı. Biz şimdi tekrar soruyoruz, niye cevap alamıyoruz? Bu 10 milyon dolarla IŞİD’le neyin ticareti yapıldı? Ve bugün o sınır kapıları YPG’nin elinde, oradaki yönetimin elinde; ticaret hacmi sıfır. Sizin konuşmalarınızın yanıtını ancak bu kadar somut veriler üzerinden verebiliriz. Söylediklerinizin aksi kayıtlarla, belgelerle, bilgilerle sabit.

BAŞKAN – Teşekkür ediyorum.

Sayın Muş, buyurun.

32.- İstanbul Milletvekili Mehmet Muş’un, Siirt Milletvekili Meral Danış Beştaş’ın yaptığı açıklamasındaki bazı ifadelerine ilişkin açıklaması

MEHMET MUŞ (İstanbul) – Sayın Başkan, değerli milletvekilleri; Genel Kurulu saygıyla selamlıyorum.

Müzakerelerde her parti kendi görüşünü burada aktarıyor fakat birkaç şeye bizim de açıklık getirmemizde fayda var.

Özellikle şuradan başlamak istiyorum: Bu DAEŞ meselesi, IŞİD meselesi, adı her neyse… Bu bir terör örgütü. Buna da çok ciddi bir darbeyi Türkiye Cumhuriyeti devleti vurdu. Ben az önce, konuşmamın başında bunu ifade etmiştim. Laboratuvarda üretilen bu örgüt bir amaç için ortaya çıkartıldı. Birden Suriye’de, işte, Musul’da Irak’ın 2’nci büyük ordusu silahlarını bırakıp kaçıyor; bunlar DEAŞ terör örgütünün eline geçiyor, ondan sonra bütün Suriye’nin kuzeyini bunlar tarumar ediyorlar. Sonra da bir bakıyoruz bu en çok kimin işine yaramış? PKK’nın işine yaramış, PKK’yı oraya yerleştirmişler. Dolayısıyla PKK ve YPG aslında aynı yerden yönetilen, idare edilen, DAEŞ’le aynı manada kanalize edilmiş örgüt ve yapılardır; bunların birbirinden farkı yoktur.

(Mikrofon otomatik cihaz tarafından kapatıldı)

MEHMET MUŞ (İstanbul) - Sayın Başkan.

BAŞKAN - Evet, devam edin.

MEHMET MUŞ (İstanbul) - Amaç, Suriye’nin kuzeyini boşaltıp burayı PKK’ya vermekti. Bu amaçla ortaya çıkartılmış bir terör örgütüdür DAEŞ ve en çokda PKK’yı, YPG’yi ve onu savunanların işine gelmiştir o yapı. Dolayısıyla meseleyi bir kere doğru şekilde analiz etmekte fayda var.

Şimdi, burada konuşan bazı hatipler, bazı arkadaşlar DAEŞ’ten çok rahatsız olduklarını söylüyorlar ama PKK’dan, YPG’den hiç rahatsızlık duymuyorlar. Yalnız sınırlarımızda DAEŞ olmasın, doğru olmasın, PKK da olmasın ama. “PKK’ya diyemiyorum ama onlar yerleşsin” Şimdi, böyle bir anlayış olmaz değerli arkadaşlar. İkisi de terör örgütüdür, ikisiyle de mücadele edeceğiz. (AK PARTİ sıralarından alkışlar)

Şunu sanmayın, şunu düşünemeyin: “DAEŞ’in işi bitti, YPG paçayı kurtardı.” Kurtarmadı arkadaşlar, o da acı sonu tadacak mutlaka. (AK PARTİ sıralarından alkışlar)

Bir diğer mesele şudur: Şimdi, “Gittiniz, devraldınız.” Şimdi siz herhâlde başka bir…

(Mikrofon otomatik cihaz tarafından kapatıldı)

BAŞKAN - Tamamlayın sözlerinizi Sayın Muş, lütfen.

MEHMET MUŞ (İstanbul) - Sayın Başkan, şimdi, burası Türkiye Cumhuriyeti devleti ve az önce böyle ikide bir gazete kupürünü bana sallayan, gösteren hatip de bu ülkenin vatandaşı.

MERAL DANIŞ BEŞTAŞ (Siirt) - Sallamadım.

MEHMET MUŞ (İstanbul) - Şimdi, “Gittiniz, devraldınız.” derken siz başka bir üçüncü ülkenin vatandaşı mısınız? Yani “Siz gittiniz, devraldınız.” Siz bu ülkenin vatandaşısınız, Türkiye Cumhuriyeti’nin vatandaşısınız. Dolayısıyla kendi ülkenize bu kadar yabancı olacağınıza; ya, şu Kobani’ye beslediğiniz sevdanın yüzde 1’ini Türkiye Cumhuriyeti’ne besleseniz inanın her şey çok daha farklı olacak. Ama yok! (AK PARTİ sıralarından alkışlar)

BAŞKAN - Teşekkür ediyorum Sayın Muş.

MEHMET MUŞ (İstanbul) - Sayın Başkan, toparlıyorum.

Bakın, bu Trump’la ilgili onun mektubu kendisine iade edildi, gereken de ona söylendi, merak etmeyin. Yani Biden; Allah aşkına, Biden: “Muhalefetle beraber iktidarı devireceğiz.” diyor. Ya, burada hedef aldığı biziz. Herhâlde muhalefette biz değiliz, başkaları oturuyor muhalefette. Yani şu an oluşturulan bu Cumhur İttifakı’ndan adam rahatsızlığını dile getiriyor, “Muhalefetle devireceğiz." diyor. Yani sola baktığımız zaman muhalefetin kim olduğunu görüyorsunuz, ben ifade etmeyeyim; kiminle devireceği ortada. Fazla da merak etmeyin, gerekenleri söyledik biz. (AK PARTİ sıralarından alkışlar)

BAŞKAN – Teşekkür ediyorum Sayın Muş.

MERAL DANIŞ BEŞTAŞ (Siirt) – Sayın Başkan...

OSMAN AŞKIN BAK (Rize) – Sayın Başkan...

BAŞKAN – Sayın Bak, müsaade eder misiniz, bir sataşma yok size.

OSMAN AŞKIN BAK (Rize) – Efendim, çok kısa bir söz talep ediyorum.

BAŞKAN – Müsaade edin.

OSMAN AŞKIN BAK (Rize) – Kayıtlara geçmesi için söylüyorum efendim.

ENGİN ALTAY (İstanbul) – Oylamayı yapalım, ondan sonra...

OSMAN AŞKIN BAK (Rize) – Türk ordusunun DAEŞ’le mücadelesi, IŞİD’le mücadelesi NATO Genel Sekreteri Jens Stoltenberg tarafından defalarca basına anlatılmıştır, defalarca… NATO tutanaklarında vardır, NATO Parlamenter Asamblesi toplantılarında vardır. Dolayısıyla kayıtlara geçmiş bir gerçektir. El Bab’daki mücadeleyi herkes biliyor, göğüs göğüse savaşan bir asker var, Türk ordusu var.

Teşekkür ediyorum efendim. (AK PARTİ sıralarından alkışlar)

BAŞKAN – Söyledikleriniz de kayıtlara geçti.

Sayın Beştaş, lütfen daha fazla uzatmayalım.

Buyurun.

33.- Siirt Milletvekili Meral Danış Beştaş’ın, İstanbul Milletvekili Mehmet Muş’un yaptığı açıklamasındaki bazı ifadelerine ilişkin açıklaması

MERAL DANIŞ BEŞTAŞ (Siirt) – Emin olun kısa söyleyeceğim.

Ben Türkiye Cumhuriyeti vatandaşı olarak Türkiye’nin Suriye’de işi olmadığını düşünüyorum, partimiz de öyle düşünüyor. “Suriye’nin toprak bütünlüğüne her fırsatta saygı gösteriyoruz.” deyip bu manşeti “Siz, Türkiye vatandaşısınız, niye savunmuyorsunuz?” demenin bir anlamı yok. Ben Suriye’de de Afrin’de de İdlib’de de Cerablus’ta da Türkiye’nin işi yok diyorum.

MEHMET MUŞ (İstanbul) – PKK’ya mı kalsaydı, Cerablus PKK’ya mı kalsaydı?

MERAL DANIŞ BEŞTAŞ (Siirt) – Bu savaş politikasını reddediyorum.

BAŞKAN – Teşekkür ediyorum.

MERAL DANIŞ BEŞTAŞ (Siirt) – Bir dakika Başkan...

ZÜLFÜ DEMİRBAĞ (Elâzığ) – PKK’nın ne işi var?

BAŞKAN – Arkadaşlar, Sayın Demirbağ, müsaade edin lütfen.

MERAL DANIŞ BEŞTAŞ (Siirt) – Bir de bir ezber var, bu ezber hiç bitmeyecek: “Kobani’ye olan sevdanız.” Biz Kobani halkına sonuna kadar sahip çıkacağız.

MEHMET MUŞ (İstanbul) – Buraya geldiler, buraya.

MERAL DANIŞ BEŞTAŞ (Siirt) – Kobani’de yaşayanlar oranın yurttaşlarıdır, orada Kürt halkıyla, Ermeni halkıyla, Hristiyan’ıyla, Süryani’siyle oranın sahibidir.

(Mikrofon otomatik cihaz tarafından kapatıldı)

MERAL DANIŞ BEŞTAŞ (Siirt) – Kobani’nin IŞID’e karşı vermiş olduğu destansı direniş bütün dünyada alkışlanmıştır ama burada teröre, terörizme empoze edilerek, entegreymiş gibi lanse edilerek Kürt düşmanlığını, uzayda da bir Kürt varsa düşmanlıklarını ilan ediyorlar.

MEHMET MUŞ (İstanbul) – Ya, geç o işi, geç, geç!

MERAL DANIŞ BEŞTAŞ (Siirt) – Türkiye’nin Kobani’yle ne derdi var? “IŞİD, Kobani’yle savaşıyordu.” İşte bu söz IŞİD’i desteklemektir; bu, IŞİD’in arkasında durmaktır.

BAŞKAN – Teşekkür ediyorum.

V.- BAŞKANLIĞIN GENEL KURULA SUNUŞLARI (Devam)

B) Tezkereler (Devam)

2.- Cumhurbaşkanlığının, Birleşmiş Milletler Güvenlik Konseyinin UNIFIL’in görev süresinin uzatılması yönündeki 2539 (2020) sayılı Kararı çerçevesinde, hudut, şümul ve miktarı Cumhurbaşkanınca belirlenecek Türk Silahlı Kuvvetleri unsurlarının; 1701 (2006) sayılı Birleşmiş Milletler Güvenlik Konseyi Kararı ve 880 sayılı Türkiye Büyük Millet Meclisi Kararı’yla tespit edilen ilkeler kapsamında; Birleşmiş Milletler Geçici Görev Gücü bünyesinde UNIFIL’e, 31/10/2020 tarihinden itibaren bir yıl daha iştirak etmesi ve bununla ilgili gerekli düzenlemelerin Cumhurbaşkanınca yapılması için Anayasa’nın 92’nci maddesi uyarınca izin verilmesine dair tezkeresi (3/1325) (Devam)

BAŞKAN – Sayın milletvekilleri, Cumhurbaşkanlığı tezkeresi üzerindeki görüşmeler tamamlanmıştır.

Şimdi tezkereyi oylarınıza sunacağım: Kabul edenler… Kabul etmeyenler… Kabul edilmiştir.

İç Tüzük’ün 37’nci maddesine göre verilmiş bir doğrudan gündeme alınma önergesi vardır, okutup işleme alacağım ve oylarınıza sunacağım.

V.- BAŞKANLIĞIN GENEL KURULA SUNUŞLARI (Devam)

A) Önergeler (Devam)

4.- İstanbul Milletvekili Mustafa Sezgin Tanrıkulu’nun, (2/45) esas numaralı Toplumsal Barış ve Demokrasinin Tesisi Amacıyla Bazı Kanunlarda Değişiklik Yapılması Hakkında Kanun Teklifi’nin doğrudan gündeme alınmasına ilişkin önergesi (4/89)

5/10/2020

Türkiye Büyük Millet Meclisi Başkanlığına

(2/45) Esas Numaralı Kanun Teklifi’min İç Tüzük’ün 37’nci maddesi uyarınca doğrudan gündeme alınması hususunu saygılarımla arz ederim.

                                                                                                                          Mustafa Sezgin Tanrıkulu

                                                                                                                                        İstanbul

BAŞKAN – Değerli arkadaşlar, arka arkaya oylamalarımız olacak, komisyonlarla ilgili seçimler olacak, Kişisel Verileri Koruma Kuruluna gizli oylama ile seçim yapacağız. Lütfen Genel Kuruldan ayrılmayalım.

Teklif sahibi olarak, İstanbul Milletvekili Mustafa Sezgin Tanrıkulu; buyurun.(CHP sıralarından alkışlar)

Süreniz beş dakikadır.

MUSTAFA SEZGİN TANRIKULU (İstanbul) – Sayın Başkan, değerli milletvekilleri; İç Tüzük’ün 37’nci maddesi uyarınca (2/45) sıra sayılı Toplumsal Barış ve Demokrasinin Tesisi Amacıyla Bazı Kanunlarda Değişiklik Yapılması Hakkında Kanun Teklifi üzerine söz almış bulunmaktayım. Hepinizi gecenin bu saatinde saygıyla selamlıyorum.

68 maddelik bir kanun teklifi, yani isteyen arkadaşlarımız bunlara bakabilirler daha sonra ama sonuçta hem toplumsal barış bakımından hem de demokrasi eksikliği bakımından uzun zamandır üzerinde çalıştığım, geçmiş dönem de verdiğim ve burada konuştuğumuz ama sizlerin onayından geçmeyen bir kanun teklifi. 27’nci Dönemin Dördüncü Yasama Yılı’nın başında tekrar kayıtlara geçmesi açısından ve yarın öbür gün bu Meclisin tarihine bakanlar bakımından; kim ne söylemiş, hangi katkıyı sunmuş o bakımdan tekrar sunuyorum. Sunarken de şunu ifade etmek istiyorum değerli arkadaşlar; 2002 yılından, Adalet ve Kalkınma Partisinin kuruluşundan bu yana sonuçta hem bir insan hakları aktivisti yani bir hukukçu hem bir yurttaş şimdi de bir siyasetçi olarak Adalet ve Kalkınma Partisinin gelişim tarihini izliyorum.

2002’den bu zamana kuruluş değerlerinizden oldukça uzaklaştınız. Kurulduğunuzda gerçekten Türkiye’de demokrasi, insan hakları, hukukun üstünlüğü değerleriyle, eşitliği falan savunan bir programla ortaya çıktınız ve büyük de destek aldınız. İlk girdiğiniz seçimlerde de yüzde 33’lük bir oyla Türkiye’de tek başınıza iktidar oldunuz. O dönemde Adalet ve Kalkınma Partisinin bu ortamına inanan Cumhuriyet Halk Partisi de Genel Başkanınız milletvekili olmadığı hâlde, yasaklı olduğu hâlde, halkı kin ve düşmanlığa tahrik etmekten suçlu olduğu hâlde bu Parlamento grubu Anayasa’yı değiştirerek kendisine siyasetin yolunu açtı. Amaç şuydu: Adalet ve Kalkınma Partisi iktidar olmuştu, o değerlerle belki Türkiye'de bu Parlamentoda bir şeyler yapılırdı. Evet, başlangıçta bu Parlamentoda uzlaşmayla çalıştınız, çalıştık; 2004’te 2005’te çok esaslı yasalar çıktı, Avrupa Birliği konusunda çok önemli bir iradeyi burada Cumhuriyet Halk Partisiyle beraber Adalet ve Kalkınma Partisi ortaya koydu ama 2008’den, 2009’dan sonra giderek bu ideallerden uzaklaştınız. Şimdi, iktidarınızın 18’inci yılında Türkiye'yi bir güvenlik devletine dönüştürdünüz, bir polis devletine dönüştürdünüz, Türkiye'nin toplumsal barışının altına dinamit koydunuz, toplumsal barışımız içeride ve dışarıda kalmadı, Türkiye yurtta barış ve dünyada barış ilkesinden uzaklaştı; dolayısıyla düşmanlık, kutuplaştırma ve ötekileştirme had safhada, 2015’ten sonra Türkiye bir kan gölüne dönüştü. Dolayısıyla, Türkiye'nin derin meseleleri var ve bu derin meseleler şu anda yöneldiğiniz güvenlikçi anlayışlarla -bakın sadece güvenlikçi anlayışlarla- polis devleti anlayışıyla çözülmez. O nedenle, bir kez daha buradan sizlere, sizlerin vicdanına ve bu vesileyle de Türkiye'ye sesleniyorum: Bu gidişat Türkiye'yi kutuplaştırmaya, düşmanlaştırmaya götürüyor ve doğru bir gidişat değil. Türkiye'de herhangi bir yurttaşımızın bir biçimde sokağa çıkıp silahsız, şiddetsiz gösteri yapması mümkün değil, hiçbir biçimde. Her gün bu travmalar birikiyor. İfade özgürlüğü ayaklar altında, cezaevlerinde binlerce hasta mahkûm var, binlerce hasta mahkûm var, 130 binden fazla KHK’li var, haklarında hüküm verilemiyor, kararlar verilemiyor. Dolayısıyla bu mağduriyetlerden uzak hâle geldiniz, Türkiye'yi demokrasiden, hukuk devleti ilkelerinden uzaklaştırdınız, yargıyı kendi kontrolünüze aldınız. Kırk yıldır yargıyı izleyen bir yurttaş olarak söylüyorum aynı zamanda, hiçbir darbe döneminde yargı bu kadar çok yürütmenin parçası hâline gelmemişti ve iddia ediyorum, kuklası hâline gelmemişti. Adalet saraylarında oligarklar yarattınız oligarklar; cumhuriyet savcılarını birer oligark hâline getirdiniz. Adalet saraylarında adalet kokmuyor. Bir kez daha söylüyorum, adalet saraylarınızda adaletsizlik kokuyor, rüşvet kokuyor, yolsuzluk kokuyor, adaletsizlik kokuyor. Dolayısıyla bu kadar çok imkân yarın öbür gün sizleri de vurur. Bir kez daha söylüyorum; öyle büyük adaletsizliklere imza atıyorsunuz ki bakın, atıyorsunuz içeri haberiniz yok çünkü önünüze gelen basın bültenlerine bakıyorum. Herkes Türkiye’de kendi dünyasında yaşıyor maalesef Parlamento’da da herkes kendi dünyasında yaşıyor. Niye? Türkiye’yi görmüyorsunuz. O nedenle buradan uzaklaşalım; beraber bu yasama yılının başında bu güvenlikçi anlayışlardan, polis devleti anlayışlarından uzaklaşalım ve yeniden hep birlikte bu büyük Türkiye’yi hukukun üstünlüğünün, barışın, adaletin olduğu bir Türkiye’ye dönüştürelim. Bu hepimizin elinde ve bunu becerebiliriz.

Şunu söylüyorum son olarak...

(Mikrofon otomatik cihaz tarafından kapatıldı)

BAŞKAN – Tamamlayın sözlerinizi.

MUSTAFA SEZGİN TANRIKULU (Devamla) – Sayın Cumhurbaşkanı Erdoğan şunu söylüyor: “Dünya 5’ten büyüktür.” diyor. Evet, dünya 5’ten büyüktür ama Türkiye, bir kişinin idare etmesinden daha büyüktür. Tek bir kişiye irademizi teslim etmeyelim. Burada Parlamento var, Parlamentonun iradesiyle, çoğulculukla Türkiye’nin temel sorunlarını çözebiliriz. Bu nedenle tarihî bir sorumlulukla partim adına da bu sorumluluğu yerine getirerek yasama yılının başında bu teklifi takdirlerinize sunuyorum.

Teşekkür ediyorum, iyi bir yasama yılı diliyorum. (CHP sıralarından alkışlar)

BAŞKAN – Önergeyi oylarınıza sunuyorum: Kabul edenler...Etmeyenler... Kabul edilmemiştir.

Sayın milletvekilleri, gündemin "Seçim" kısmına geçiyoruz, Komisyonlarda boş bulunan üyelikler için seçim yapacağız.

IX.- SEÇİMLER

A) Komisyonlarda Açık Bulunan Üyeliklere Seçim

1.- Anayasa Komisyonunda boş bulunan üyeliğe seçim

BAŞKAN – Anayasa Komisyonunda boş bulunan ve Cumhuriyet Halk Partisi Grubuna düşen 1 üyelik için Ankara Milletvekili Levent Gök aday gösterilmiştir.

Oylarınıza sunuyorum: Kabul edenler...Etmeyenler...Kabul edilmiştir.

 

2.- İçişleri Komisyonunda boş bulunan üyeliğe seçim

BAŞKAN – İçişleri Komisyonunda boş bulunan ve Halkların Demokratik Partisi Grubuna düşen 1 üyelik için Ağrı Milletvekili Dirayet Dilan Taşdemir ve Cumhuriyet Halk Partisi Grubuna düşen 1 üyelik için Elâzığ Milletvekili Gürsel Erol aday gösterilmişlerdir.

Oylarınıza sunuyorum: Kabul edenler...Etmeyenler...Kabul edilmiştir.

 

3.- Çevre Komisyonunda boş bulunan üyeliğe seçim

BAŞKAN – Çevre Komisyonunda boş bulunan ve Cumhuriyet Halk Partisi Grubuna düşen 1 üyelik için Sinop Milletvekili Barış Karadeniz aday gösterilmiştir.

Oylarınıza sunuyorum: Kabul edenler...Etmeyenler...Kabul edilmiştir.

 

4.- Sanayi, Ticaret, Enerji, Tabii Kaynaklar, Bilgi ve Teknoloji Komisyonunda boş bulunan üyeliğe seçim

BAŞKAN – Sanayi, Ticaret, Enerji, Tabii Kaynaklar, Bilgi ve Teknoloji Komisyonunda boş bulunan ve Halkların Demokratik Partisi Grubuna düşen 1 üyelik için Van Milletvekili Muazzez Orhan Işık ve Cumhuriyet Halk Partisi Grubuna düşen 2 üyelik için Antalya Milletvekili Çetin Osman Budak ve Tokat Milletvekili Kadim Durmaz aday gösterilmişlerdir.

Oylarınıza sunuyorum: Kabul edenler… Etmeyenler… Kabul edilmiştir.

 

5.- Plan ve Bütçe Komisyonunda boş bulunan üyeliğe seçim

BAŞKAN - Plan ve Bütçe Komisyonunda boş bulunan ve İYİ PARTİ Grubuna düşen 1 üyelik için Samsun Milletvekili Erhan Usta aday gösterilmiştir.

Oylarınıza sunuyorum: Kabul edenler… Etmeyenler… Kabul edilmiştir.

 

6.- Kamu İktisadi Teşebbüsleri Komisyonunda boş bulunan üyeliğe seçim

BAŞKAN - Kamu İktisadi Teşebbüsleri Komisyonunda boş bulunan ve Adalet ve Kalkınma Partisi Grubuna düşen 1 üyelik için Gaziantep Milletvekili Mehmet Sait Kirazoğlu ve Cumhuriyet Halk Partisi Grubuna düşen bir üyelik için İstanbul Milletvekili Aykut Erdoğdu aday gösterilmiştir.

Oylarınıza Sunuyorum: Kabul edenler… Etmeyenler… Kabul edilmiştir.

 

7.- İnsan Haklarını İnceleme Komisyonunda boş bulunan üyeliğe seçim

BAŞKAN - İnsan Haklarını İnceleme Komisyonunda boş bulunan ve Cumhuriyet Halk Partisi Grubuna düşen 1 üyelik için İzmir Milletvekili Sevda Erdan Kılıç aday gösterilmiştir.

Oylarınıza sunuyorum: Kabul edenler… Etmeyenler… Kabul edilmiştir.

 

8.- Avrupa Birliği Uyum Komisyonunda boş bulunan üyeliğe seçim

BAŞKAN - Avrupa Birliği Uyum Komisyonunda boş bulunan ve Cumhuriyet Halk Partisi Grubuna düşen 2 üyelik için Bursa Milletvekili Nurhayat Altaca Kayışoğlu ile İstanbul Milletvekili Ahmet Ünal Çeviköz aday gösterilmişlerdir.

Oylarınıza sunuyorum: Kabul edenler… Etmeyenler… Kabul edilmiştir.

 

9.- Kadın Erkek Fırsat Eşitliği Komisyonunda boş bulunan üyeliğe seçim

BAŞKAN – Kadın Erkek Fırsat Eşitliği Komisyonunda bulunan ve Cumhuriyet Halk Partisi Grubuna düşen 1 üyelik için Afyonkarahisar Milletvekili Burcu Köksal aday gösterilmiştir.

Oylarınıza sunuyorum: Kabul edenler… Etmeyenler… Kabul edilmiştir.

 

B) Kişisel Verileri Koruma Kuruluna Üye Seçimi

1.- Kişisel Verileri Koruma Kurulunda boş bulunan üyeliğe seçim

BAŞKAN – Şimdi, Kişisel Verilerin Korunması Kanunu’nun 21’inci maddesi uyarınca Kişisel Verileri Koruma Kuruluna 3 üye için seçim yapılacaktır.

Sayın milletvekilleri, Kişisel Verilerin Korunması Kanunu’nun 21’inci maddesi gereği, siyasi parti grupları kendilerine düşen üyeliğin 2 katı kadar aday göstermişlerdir.

Siyasi parti grupları tarafından gösterilen adayların adlarını soyadı sırasına göre okutuyorum:

Adalet ve Kalkınma Partisi Grubu tarafından gösterilen adaylar: Ümmet Artuç, Ayşenur Kurtoğlu.

Cumhuriyet Halk Partisi Grubu tarafından gösterilen adaylar: Tamer Aksoy, Ali Taştan.

Halkların Demokratik Partisi Grubu tarafından gösterilen adaylar: Bayram Arslan, Abbas Kılıçoğlu

Adayların adları, soyadı sırasına göre birleşik oy pusulası şeklinde düzenlenmek suretiyle bastırılmıştır. Toplantı ve karar yeter sayısı mevcut olmak şartıyla seçimde Adalet ve Kalkınma Partisi Grubu, Cumhuriyet Halk Partisi Grubu ve Halkların Demokratik Partisi Grubu aday listelerinden en çok oyu alan birer aday seçilmiş olacaktır.

Oylamanın ne şekilde yapılacağını arz ediyorum: Komisyon sıralarından birinci sıradaki kâtip üye Adana’dan başlayarak İstanbul’a kadar İstanbul dahil, ikinci sırada yer alan kâtip üye ise İzmir’den başlayarak Zonguldak’a kadar Zonguldak dahil adı okunan milletvekilinin adını defterden işaretleyecektir. Adı işaretlenen milletvekiline mühürlü birleşik oy pusulası ve zarf verilecektir. Oyunu kullanan milletvekili oy pusulasını içeren zarfı Başkanlık Divanı kürsüsünün önüne konulmuş olan oy kutusuna atacaktır. Birleşik oy pusulasında Adalet ve Kalkınma Partisi Grubu, Cumhuriyet Halk Partisi Grubu ve Halkların Demokratik Partisi Grubu aday listelerinden birer adayın isimlerinin karşısındaki kare çarpıyla işaretlenecektir. Aday listelerinde birden fazla adayın işaretlendiği oy pusulalarının ilgili kısmı geçersiz sayılacaktır. Bu hususlar birleşik oy pusulasında da dip not olarak belirtilmiştir.

Sayın milletvekilleri, oylamanın sayım ve dökümü için ad çekme suretiyle 5 kişilik bir tasnif komisyonu tespit edilecektir. Tasnif komisyonuna seçilen üyeler oylama işlemi bittikten sonra komisyon sıralarındaki yerlerini alacaklardır.

Hüseyin Kaçmaz? Burada.

Orhan Sümer? Burada.

Salih Cora? Burada.

Fehmi Alpay Özalan? Burada.

Yılmaz Tunç? Burada.

Evet, 5 kişilik Tasnif Komisyonu oluşmuştur.

Sayın kâtip üyelerin yerlerini almalarını oy pusulaları ile zarfların da teslim edilmesini rica ediyorum.

Oylamaya Adana ilinden başlıyoruz.

(Oylar toplandı)

BAŞKAN - Sayın milletvekillerimiz, oyunu kullanmayan sayın üye var mı? Yok

Oy verme işlemi tamamlanmıştır.

Oy kupaları kaldırılsın.

Tasnif Komisyonu üyeleri lütfen yerlerini alsınlar.

Tasnif Komisyonu üyelerinin isimlerini okutuyorum:

Hüseyin Kaçmaz, Şırnak; Orhan Sümer, Adana; Salih Cora, Trabzon; Yılmaz Tunç, Bartın; Fehmi Alpay Özalan, İzmir.

(Oyların ayrımı yapıldı)

BAŞKAN – Kişisel Verileri Koruma Kurulu üyelikleri için yapılan seçime ilişkin Tasnif Komisyonu Tutanağı gelmiştir, okutuyorum:

Türkiye Büyük Millet Meclisi Başkanlığına

Kişisel Verileri Koruma Kurulunda boşalacak olan ve Adalet ve Kalkınma Partisi Grubu, Cumhuriyet Halk Partisi Grubu ile Halkların Demokratik Partisi Grubuna düşen 1’er üyelik için yapılan seçime 338 üye katılmış, kullanılan oyların dağılımı aşağıda gösterilmiştir.

Saygıyla arz olunur.

Tasnif Komisyonu

                                  Hüseyin Kaçmaz                                         Orhan Sümer                                               Salih Cora

                                          Şırnak                                                       Adana                                                     Trabzon

                               Fehmi Alpay Özalan                                       Yılmaz Tunç

                                           İzmir                                                        Bartın

Adalet ve Kalkınma Partisi Grubu Aday Listesi

Ümmet Artuç                                 : 8 oy

Ayşenur Kurtoğlu                            : 304 oy

Cumhuriyet Halk Partisi Grubu Aday Listesi

Tamer Aksoy                                 : 305 oy

Ali Taştan                                     : 4 oy

Halkların Demokratik Partisi Grubu Aday Listesi

Bayram Arslan                               : 307 oy

Abbas Kılıçoğlu                              : 2 oy

Geçersiz                                       : 2

Toplam                     : 338

BAŞKAN – Buna göre, Adalet ve Kalkınma Partisi Grubu aday listesinden Ayşenur Kurtoğlu, Cumhuriyet Halk Partisi Grubu aday listesinden Tamer Aksoy, Halkların Demokratik Partisi Grubu aday listesinden Bayram Arslan Kişisel Verileri Koruma Kurulu üyeliklerine seçilmişlerdir.

Hayırlı olmasını diliyorum.

Alınan karar gereğince, (3/324) esas numaralı Cumhurbaşkanlığı tezkeresi ve kanun teklifleri ile komisyonlardan gelen diğer işleri sırasıyla görüşmek için 7 Ekim 2020 Çarşamba günü saat 14.00’te toplanmak üzere birleşimi kapatıyorum.

Kapanma Saati: 00.07


(x) 7/4/2020 tarihli 78’inci Birleşimden itibaren, coronavirüs salgını sebebiyle Genel Kurul Salonu’ndaki Başkanlık Divanı üyeleri, milletvekilleri ve görevli personel maske takarak çalışmalara katılmaktadır.

(x) Bu bölümde Hatip tarafından Türkçe olmayan kelimeler ifade edildi.
 

TÜRKİYE BÜYÜK MİLLET MECLİSİ

TUTANAK DERGİSİ

 

1’inci Birleşim

1 Ekim 2020 Perşembe

 

(TBMM Tutanak Hizmetleri Başkanlığı tarafından hazırlanan bu Tutanak Dergisi’nde yer alan ve kâtip üyeler tarafından okunmuş bulunan her tür belge ile konuşmacılar tarafından ifade edilmiş ve tırnak içinde belirtilmiş alıntı sözler aslına uygun olarak yazılmıştır.)

 

 

İÇİNDEKİLER

 

 

 

 

I.- GELEN KÂĞITLAR

II.- OTURUM BAŞKANLARININ KONUŞMALARI

1.- TBMM Başkanı Mustafa Şentop’un, 27’nci Dönem Dördüncü Yasama Yılının milletimiz, ülkemiz ve bütün insanlık için hayırlara vesile olmasını temenni ettiğine, coronavirüs salgınının birçok alanda etkilerinin önümüzdeki dönemlerde yaşanarak görüleceğine, Doğu Akdeniz’de adil bir paylaşımın sağlanması gerektiğinin savunulduğuna, bugüne kadar olduğu gibi bundan sonra da haklı davasında Azerbaycan’ın yanında yer alınacağına ilişkin konuşması

 

III.- SÖYLEVLER

1.- Cumhurbaşkanı Recep Tayyip Erdoğan’ın, 27’nci Dönem Dördüncü Yasama Yılı açış konuşması

 

IV.- ÖNERİLER

A) Danışma Kurulu Önerileri

1.- Danışma Kurulunun, Genel Kurulun 1 Ekim 2020 Perşembe günkü birleşiminde Cumhurbaşkanının, Anayasa’nın 104’üncü maddesine göre Türkiye Büyük Millet Meclisinin 27’nci Dönem Dördüncü Yasama Yılı açış konuşmasını müteakip başka bir işin görüşülmemesine ilişkin önerisi

V.- YAZILI SORULAR VE CEVAPLARI

1.- Batman Milletvekili Necdet İpekyüz’ün, Birleşmiş Milletler İşkenceye Karşı Alt Komite ve Avrupa İşkencenin Önlenmesi Komitesi tarafından Türkiye’ye yapılan ziyaretler sonucunda hazırlanan raporlara ilişkin sorusu ve Cumhurbaşkanı Yardımcısı Fuat Oktay’ın cevabı (7/31460)

2.- Batman Milletvekili Feleknas Uca’nın, 26 Ocak 2020 tarihi itibarıyla basın kartı iptal edilen gazeteci sayısına ve basın kartlarının yenilenmesine ilişkin sorusu ve Cumhurbaşkanı Yardımcısı Fuat Oktay’ın cevabı (7/31461)

3.- İzmir Milletvekili Murat Çepni’nin, Kürtçe dilinin kullanımına ve konuyla ilgili bazı sorunlara ilişkin sorusu ve Cumhurbaşkanı Yardımcısı Fuat Oktay’ın cevabı (7/31462)

4.- Sakarya Milletvekili Engin Özkoç’un, Sakarya ilindeki koronavirüs vakalarına ve pandemi nedeniyle alınan önlemlere ilişkin sorusu ve Cumhurbaşkanı Yardımcısı Fuat Oktay’ın cevabı (7/31463)

5.- Samsun Milletvekili Kemal Zeybek’in, salgın döneminde emeklilikte yaşa takılanlar olarak bilinen vatandaşların sorunlarına ilişkin sorusu ve Cumhurbaşkanı Yardımcısı Fuat Oktay’ın cevabı (7/31464)

6.- Adana Milletvekili Müzeyyen Şevkin’in, Türkiye Asbest Kontrolü Stratejik Planı kapsamında yapılan çalışmalara ve alınan önlemlere ilişkin sorusu ve Çevre ve Şehircilik Bakanı Murat Kurum’un cevabı (7/31501)

7.- İstanbul Milletvekili Zeynel Özen’in, bazı belediyelere kayyım atanmasının Avrupa Yerel Yönetimler Özerklik Şartı’na uygun olup olmadığına ilişkin sorusu ve Dışişleri Bakanı Mevlüt Çavuşoğlu’nun cevabı (7/31502)

8.- İstanbul Milletvekili Ali Kenanoğlu’nun, Sivas’ın Kangal ilçesinde bir işletmenin madencilik faaliyetleri için ÇED süreci başlatmasına ilişkin sorusu ve Enerji ve Tabii Kaynaklar Bakanı Fatih Dönmez’in cevabı (7/31503)

9.- Kocaeli Milletvekili Tahsin Tarhan’ın, Kocaeli’nin Derince ilçesinde yapılması planlanan petrol depolama alanına ve olası etkilerine ilişkin sorusu ve Enerji ve Tabii Kaynaklar Bakanı Fatih Dönmez’in cevabı (7/31504)

10.- Balıkesir Milletvekili Fikret Şahin’in, 2019-2020 öğretim yılı dönemine dair öğrenci yurdu verilerine ilişkin sorusu ve Gençlik ve Spor Bakanı Mehmet Muharrem Kasapoğlu’nun cevabı (7/31507)

11.- Kocaeli Milletvekili Ömer Faruk Gergerlioğlu’nun, KHK ile ihraç edilen bir kişinin bir bankada hesap açmasına izin verilmediği iddiasına ilişkin sorusu ve Hazine ve Maliye Bakanı Berat Albayrak’ın cevabı (7/31508)

12.- İzmir Milletvekili Aytun Çıray’ın, bir GSM operatörünün en büyük hissedarının hisselerini piyasa değerinin altında satmasına ilişkin sorusu ve Hazine ve Maliye Bakanı Berat Albayrak’ın cevabı (7/31509)

13.- Tekirdağ Milletvekili Faik Öztrak’ın, Türk Dil Kurumu ve Türk Tarih Kurumuna İş Bankası’ndan aktarılan gelirlerin tek hazine kurumlar hesabı kapsamında olup olmadığına ilişkin sorusu ve Hazine ve Maliye Bakanı Berat Albayrak’ın cevabı (7/31510)

14.- Antalya Milletvekili Rafet Zeybek’in, Türk Hava Kurumuna ait uçakların ve taşınmazların satışa çıkarılacağı iddiasına ilişkin sorusu ve İçişleri Bakanı Süleyman Soylu’nun cevabı (7/31511)

15.- Ordu Milletvekili Mustafa Adıgüzel’in, Ordu’nun Altınordu ilçesindeki Karaağaç Mahallesi’nin bozuk durumdaki ana yolunun yenilenmesi talebine,

Ordu’nun Gürgentepe ilçesinde bulunan Dere Mahallesi’nin Fatsa ilçesine bağlantı yolunun onarılması talebine,

Ordu’nun İkizce ilçesinin Yoğunoluk Mahallesi’ni ilçe merkezine ve Ünye’ye bağlayan yolun onarılması talebine,

-Yozgat Milletvekili Ali Keven’in, Yozgat Belediyesi bünyesinde bulunan itfaiye araçlarının donanımına ve yaşanan bir yangın vakasına,

-Kocaeli Milletvekili Lütfü Türkkan’ın, Kocaeli’nin Körfez ilçe belediyesi iştiraki olan bir firmada kısa çalışma ödeneğinden yararlandırılan personelin izinli gösterilerek çalıştırılmasına,

-Muğla Milletvekili Suat Özcan’ın, Muğla ili Milas ilçesinde bağlı Güllük Mahallesi’nde uygulanan su tarifesinin yeniden düzenlenmesi talebine,

-Hatay Milletvekili Suzan Şahin’in, belediyelerin bütçeden aldıkları payların artırılması ve çeşitli ekonomik kolaylıklar sağlanması önerisine,

-Antalya Milletvekili Rafet Zeybek’in, Serik Belediyesi’nin 31 Mart 2019’dan bu yana temsil ve ağırlama giderlerine,

Kaş Belediyesi’nin 31 Mart 2019’dan bu yana temsil ve ağırlama giderlerine,

Kepez Belediyesi’nin 31 Mart 2019’dan bu yana temsil ve ağırlama giderlerine,

Aksu Belediyesi’nin 31 Mart 2019’dan bu yana temsil ve ağırlama giderlerine,

Gündoğmuş Belediyesi’nin 31 Mart 2019’dan bu yana temsil ve ağırlama giderlerine,

Akseki Belediyesi’nin 31 Mart 2019’dan bu yana temsil ve ağırlama giderlerine,

-Kayseri Milletvekili İsmail Özdemir’in, ülkemizdeki şehir içi toplu taşıma ücretlerine dair çeşitli verilere,

-İstanbul Milletvekili Arzu Erdem’in, İstanbul ilinde kurallara uygun olarak kullanılan hobi bahçesi sayısına ve yapılan denetimlere,

İstanbul ilinde yapım aşamasında olan ve hizmete açılan millet bahçesi sayısı ile bu alanlarda sosyal mesafenin korunmasına dair alınan önlemlere,

İlişkin soruları ve İçişleri Bakanı Süleyman Soylu’nun cevabı (7/31566), (7/31567), (7/31568), (7/31631), (7/31743), (7/31747), (7/31951), (7/32109), (7/32110), (7/32111), (7/32112), (7/32113), (7/32114), (7/32245), (7/32247), (7/32249)

16.- Samsun Milletvekili Kemal Zeybek’in, özel okulların telafi eğitimi alamayacak öğrenciler için ücret iadesi yapmaları talebine,

-Ankara Milletvekili Yıldırım Kaya’nın, Trabzon’daki ve Van’daki okullarda bazı öğrencilerin başarısız oldukları gerekçesiyle LGS sınavına alınmadıkları iddiasına,

İlişkin soruları ve Milli Eğitim Bakanı Ziya Selçuk’un cevabı (7/31574), (7/31575)

17.- Tekirdağ Milletvekili Candan Yüceer’in, TARSİM’e kayıtlı tarım arazilerinin miktarına ve 2018 yılından bu yana doğal afetler nedeniyle zarar gören tarım ürünlerine ilişkin sorusu ve Tarım ve Orman Bakanı Bekir Pakdemirli’nin cevabı (7/31585)

18.- Edirne Milletvekili Okan Gaytancıoğlu’nun, Edirne’nin Havsa ilçesinde Zarbun Çiftliği olarak bilinen bölgenin lojistik merkezi yapılmak üzere Edirne Valiliğine devredilmesine ilişkin sorusu ve Tarım ve Orman Bakanı Bekir Pakdemirli’nin cevabı (7/31586)

19.- Mersin Milletvekili Rıdvan Turan’ın, mevsimlik tarım işçilerinin taşınmasında meydana gelen trafik kazalarının önlenmesine ve çalışma koşullarının düzeltilmesine ilişkin sorusu ve Tarım ve Orman Bakanı Bekir Pakdemirli’nin cevabı (7/31587)

20.- Niğde Milletvekili Ömer Fethi Gürer’in, 2020 yılı Kurban Bayramı için alınan önlemlere ve ülkede yeterli sayıda kurbanlık bulunup bulunmadığına ilişkin sorusu ve Tarım ve Orman Bakanı Bekir Pakdemirli’nin cevabı (7/31588)

21.- Bursa Milletvekili Yüksel Özkan’ın, Bursa’da meydana gelen yoğun yağış sonrasında Yenişehir ilçesindeki bazı bölgelerde DSİ tarafından kurulan pompa sisteminin yetersiz olması nedeniyle su baskınları yaşandığı iddiasına ve bölgeye incelemeye gelen DSİ görevlilerine ilişkin sorusu ve Tarım ve Orman Bakanı Bekir Pakdemirli’nin cevabı (7/31589)

22.- Samsun Milletvekili Kemal Zeybek’in, aşırı sıcaklar nedeniyle zarar gören ürünlerin TARSİM sigorta kapsamına alınması önerisine ilişkin sorusu ve Tarım ve Orman Bakanı Bekir Pakdemirli’nin cevabı (7/31590)

23.- Hatay Milletvekili İsmet Tokdemir’in, lojistik ihracatının artırılması ve desteklenmesi talebine ilişkin sorusu ve Ticaret Bakanı Ruhsar Pekcan’ın cevabı (7/31591)

24.- Samsun Milletvekili Kemal Zeybek’in, Sosyal Destek Programı kapsamında esnaf ve sanatkarlara yapılan destek ödemelerine ilişkin sorusu ve Ticaret Bakanı Ruhsar Pekcan’ın cevabı (7/31592)

25.- Antalya Milletvekili Kemal Bülbül’ün, Covid-19 sebebiyle iptal olan veya ertelenen uçuşların bilet bedellerinin iadesine ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/31593)

26.- Eskişehir Milletvekili Arslan Kabukcuoğlu’nun, araç muayene istasyonlarının işletilmesinin özelleştirilmesi sonucu tekel ortamı oluştuğu iddiasına ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/31594)

27.- Kahramanmaraş Milletvekili Ali Öztunç’un, Kahramanmaraş ilinde bir bankanın PTT şubesindeki personel ile anlaşarak usulsüzlük yaptığı iddiasına ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/31595)

28.- Giresun Milletvekili Necati Tığlı’nın, Giresun ilinin bazı ilçe ve beldelerinde yaşanan mobil iletişim ağı sorunlarına ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/31596)

29.- Konya Milletvekili Fahrettin Yokuş’un, ÖSYM tarafından yapılan sınavlarda Covid-19’a karşı alınan önlemlere,

ÖSYM tarafından yapılan sınavlarda Covid-19’a karşı alınan önlemlere ve bazı verilere,

ÖSYM tarafından 2020 yılında yapılan bir sınava bir adayın telefonla girmesine,

YKS sınavının yapıldığı bazı illerde adayların sınavdan bitiş saatinden erken çıkarıldığı iddiasına,

İlişkin soruları ve Cumhurbaşkanı Yardımcısı Fuat Oktay’ın cevabı (7/31599), (7/31600), (7/31601), (7/31602)

30.- Bursa Milletvekili Erkan Aydın’ın, Bursa ilinde bulunan Yunuseli Havaalanının akıbetine ilişkin sorusu ve Cumhurbaşkanı Yardımcısı Fuat Oktay’ın cevabı (7/31603)

31.- Kocaeli Milletvekili Lütfü Türkkan’ın, Kocaeli’nin Körfez Belediyesi tarafından bazı yapıların restorasyonu için yüklenici firmalara ödenen tutara ve projelerin akıbetine,

-Adana Milletvekili İsmail Koncuk’un, tıbbi ve aromatik bitkiler ile süs bitkileri yetiştirilmesi için firmalara kiralanan arazilerin çiftçilere verilmesi önerisi ile 2017 yılından bu yana kiraya verilen yerlere,

-Aydın Milletvekili Süleyman Bülbül’ün, Aydın ili Efeler ilçesindeki bir jeotermal tesiste gerçekleşen patlamaya,

İlişkin soruları ve Çevre ve Şehircilik Bakanı Murat Kurum’un cevabı (7/31619), (7/31620), (7/31621)

32.- Adıyaman Milletvekili Abdurrahman Tutdere’nin, Adıyaman’ın Besni ilçesine yapılması planlanan Millet Bahçesi’ne ilişkin sorusu ve Çevre ve Şehircilik Bakanı Murat Kurum’un cevabı (7/31622)

33.- Bursa Milletvekili Nurhayat Altaca Kayışoğlu’nun, Bursa’nın Demirtaş Mahallesi’nde yapılması planlanan Demirtaş FSM hattı ve mesire alanı projelerinin akıbetine ilişkin sorusu ve Çevre ve Şehircilik Bakanı Murat Kurum’un cevabı (7/31623)

34.- Zonguldak Milletvekili Deniz Yavuzyılmaz’ın, Türkiye’nin nükleer silah programı dahilinde bir çalışması olup olmadığına ilişkin sorusu ve Dışişleri Bakanı Mevlüt Çavuşoğlu’nun cevabı (7/31625)

35.- Balıkesir Milletvekili Ensar Aytekin’in, Balıkesir ilindeki RES çalışmalarına ilişkin sorusu ve Enerji ve Tabii Kaynaklar Bakanı Fatih Dönmez’in cevabı (7/31626)

36.- Zonguldak Milletvekili Deniz Yavuzyılmaz’ın, Türkiye’nin nükleer silah programı dahilinde bir çalışması olup olmadığına ilişkin sorusu ve Enerji ve Tabii Kaynaklar Bakanı Fatih Dönmez’in cevabı (7/31627)

37.- Hatay Milletvekili Mehmet Güzelmansur’un, firmaların devreden KDV alacaklarına ilişkin sorusu ve Hazine ve Maliye Bakanı Berat Albayrak’ın cevabı (7/31628)

38.- İstanbul Milletvekili Gamze Akkuş İlgezdi’nin, Vakıflar Genel Müdürlüğü ile yapılan protokol gereği bir dernek tarafından kullanılan İstanbul Kadıköy’deki bir taşınmazın tahliyesinin talep edilmesine ilişkin sorusu ve Kültür ve Turizm Bakanı Mehmet Nuri Ersoy’un cevabı (7/31634)

39.- Sakarya Milletvekili Ümit Dikbayır’ın, PIKTES projesiyle ilgili verilere ve proje kapsamında görevlendirilen öğretmenlere kadro verilmesi talebine,

-Eskişehir Milletvekili Arslan Kabukcuoğlu’nun, 2020 yılında yapılan merkezi yerleştirme sınavlarında Covid-19’a karşı alınan önlemlere ve bazı iddialara,

-Ankara Milletvekili Murat Emir’in, 10 Mart 2020 tarihinden itibaren özel eğitim kurumlarında sözleşmesi yenilenmeyen veya kısa çalışma ödeneği alan öğretmen sayısına,

İlişkin soruları ve Milli Eğitim Bakanı Ziya Selçuk’un cevabı (7/31635), (7/31637), (7/31638)

40.- Isparta Milletvekili Aylin Cesur’un, Isparta ilindeki kiraz üreticilerinin sorunlarına ilişkin sorusu ve Tarım ve Orman Bakanı Bekir Pakdemirli’nin cevabı (7/31650)

41.- Isparta Milletvekili Aylin Cesur’un, Isparta ilinde meydana gelen doğal afetler nedeniyle ürünleri zarar gören çiftçilerin desteklenmesine ilişkin sorusu ve Tarım ve Orman Bakanı Bekir Pakdemirli’nin cevabı (7/31651)

42.- Isparta Milletvekili Aylin Cesur’un, Isparta ilindeki lavanta üretimine ilişkin sorusu ve Tarım ve Orman Bakanı Bekir Pakdemirli’nin cevabı (7/31652)

43.- Van Milletvekili Murat Sarısaç’ın, Van’da meydana gelen sel felaketi sebebiyle tarım arazileri ve hayvanları zarar gören üreticilerin mağduriyetlerinin giderilmesine ilişkin sorusu ve Tarım ve Orman Bakanı Bekir Pakdemirli’nin cevabı (7/31653)

44.- Konya Milletvekili Fahrettin Yokuş’un, tarımda glifosat maddesinin kullanımından kaynaklanan sağlık sorunlarının tespit edilmesi ve gıda ürünlerinde glifosat kalıntısı olup olmadığının belirlenmesine yönelik çalışmalara ilişkin sorusu ve Tarım ve Orman Bakanı Bekir Pakdemirli’nin cevabı (7/31654)

45.- Erzurum Milletvekili Muhammet Naci Cinisli’nin, Karakurt Barajı ve HES projesinin ne zaman faaliyete geçeceğine ilişkin sorusu ve Tarım ve Orman Bakanı Bekir Pakdemirli’nin cevabı (7/31655)

46.- Konya Milletvekili Fahrettin Yokuş’un, Konya Ovası Projesine ilişkin sorusu ve Tarım ve Orman Bakanı Bekir Pakdemirli’nin cevabı (7/31656)

47.- Eskişehir Milletvekili Arslan Kabukcuoğlu’nun, bir ilaç şirketinin ürettiği tarım ilacının kanserojen madde içermesine ve ilacın ülkemizde kullanımının yasaklanması talebine ilişkin sorusu ve Tarım ve Orman Bakanı Bekir Pakdemirli’nin cevabı (7/31657)

48.- Eskişehir Milletvekili Arslan Kabukcuoğlu’nun, çiftçilere sağlanacak tarımsal desteklere ilişkin sorusu ve Tarım ve Orman Bakanı Bekir Pakdemirli’nin cevabı (7/31658)

49.- Balıkesir Milletvekili Ensar Aytekin’in, Balıkesir ilinde ve Kapıdağ Yarımadasında rüzgâr enerji santralleri yapılabilmesi için kesilen ağaçlara ilişkin sorusu ve Tarım ve Orman Bakanı Bekir Pakdemirli’nin cevabı (7/31660)

50.- Adıyaman Milletvekili Abdurrahman Tutdere’nin, Adıyaman İl Tarım ve Orman Müdürlüğünün hizmet binasının yapımına ilişkin sorusu ve Tarım ve Orman Bakanı Bekir Pakdemirli’nin cevabı (7/31662)

51.- Adıyaman Milletvekili Abdurrahman Tutdere’nin, Adıyaman ilinde bulunan Koçali ve Gömükan barajlarına ait sulama projelerinin inşaat ihalelerine ve projelerin bitiş tarihine ilişkin sorusu ve Tarım ve Orman Bakanı Bekir Pakdemirli’nin cevabı (7/31663)

52.- Adıyaman Milletvekili Abdurrahman Tutdere’nin, pandemi süreci nedeniyle kapalı kalan iş yerleri ile kapalı kaldıkları gün sayılarına ilişkin sorusu ve Ticaret Bakanı Ruhsar Pekcan’ın cevabı (7/31664)

53.- Denizli Milletvekili Yasin Öztürk’ün, Avrasya Tüneli ile ilgili bazı verilere ve geçiş ücretlerine zam yapılıp yapılmayacağına ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/31665)

54.- Eskişehir Milletvekili Arslan Kabukcuoğlu’nun, Türkiye’de internet hızının dünya ortalamasının altında olmasına ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/31666)

55.- Kastamonu Milletvekili Hasan Baltacı’nın, Kastamonu Havalimanı’na uçuşların başlatılmamış olmasına ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/31667)

56.- Yozgat Milletvekili Ali Keven’in, Yozgat çevre yolu projesine ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/31668)

57.- Uşak Milletvekili Özkan Yalım’ın, Bakü-Tiflis-Kars demiryolu hattını işleten kurum veya kuruluşa ve hat üzerinden taşınan yolcu ve yük miktarına ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/31669)

58.- Şırnak Milletvekili Hüseyin Kaçmaz’ın, Türkiye Wushu Kung Fu Federasyonu Başkanvekili ile ilgili çeşitli iddialara ilişkin sorusu ve Cumhurbaşkanı Yardımcısı Fuat Oktay’ın cevabı (7/31671)

59.- Tekirdağ Milletvekili Candan Yüceer’in, Türkiye Varlık Fonunun bir iletişim ve teknoloji hizmetleri şirketine yatırım yapmasının gerekçelerine ve bir telekomünikasyon şirketinin yatırım yapılan şirketteki hisselerinin piyasa değerinin altında satıldığı iddiasına ilişkin sorusu ve Cumhurbaşkanı Yardımcısı Fuat Oktay’ın cevabı (7/31672)

60.- Manisa Milletvekili Özgür Özel’in, Başkent Protokolü listesinin güncellenmesine ilişkin sorusu ve Cumhurbaşkanı Yardımcısı Fuat Oktay’ın cevabı (7/31673)

61.- Ankara Milletvekili Yıldırım Kaya’nın, YKS sınavından önce yaşadığı stres nedeniyle intihar ettiği iddia edilen iki kişiye ilişkin sorusu ve Cumhurbaşkanı Yardımcısı Fuat Oktay’ın cevabı (7/31674)

62.- Şırnak Milletvekili Hüseyin Kaçmaz’ın, kaybolan Munzur Üniversitesi öğrencisi bir kadının akıbetine ilişkin sorusu ve Cumhurbaşkanı Yardımcısı Fuat Oktay’ın cevabı (7/31675)

63.- Kocaeli Milletvekili Lütfü Türkkan’ın, Kocaeli’nin Körfez ilçe belediyesi iştiraki olan bir firmada kısa çalışma ödeneğinden yararlandırılan personelin izinli gösterilerek çalıştırılmasına,

-İstanbul Milletvekili Oya Ersoy’un, Filyos Limanı Projesine dair Dünya Bankası’na sunulan rapora,

-Bursa Milletvekili Ahmet Kamil Erozan’ın, Yalova ilinde bulunan Atatürk Bahçe Kültürleri Merkez Araştırma Enstitüsünün arazisi üzerinde Millet Bahçesi kurulması çalışmalarına,

-Mersin Milletvekili Olcay Kılavuz’un, Mersin’de yaşanan hava kirliliğinin önlenmesine yönelik yürütülen çalışmalara,

-Manisa Milletvekili Ahmet Vehbi Bakırlıoğlu’nun, Manisa ilinin Gördes ilçesinde faaliyet gösteren bir maden işletmesine ait atık barajı ile ilgili analizlere,

-İzmir Milletvekili Kani Beko’nun, İzmir’in Bayındır ilçesinde yapılması planlanan maden ocağının çevresel ve ekonomik etkilerine,

İlişkin soruları ve Çevre ve Şehircilik Bakanı Murat Kurum’un cevabı (7/31715) (7/31716), (7/31717), (7/31718), (7/31719), (7/31720)

64.- Ordu Milletvekili Mustafa Adıgüzel’in, Ordu ilinde bulunan Kurşunçal ormanı yakınlarında maden sahası için sondaj çalışmaları yapılacağı iddiasına ilişkin sorusu ve Çevre ve Şehircilik Bakanı Murat Kurum’un cevabı (7/31721)

65.- Niğde Milletvekili Ömer Fethi Gürer’in, ülkemizde son on yıl içinde yabancı uyruklu kişilerce satın alınan arazi, konut ve iş yerlerinin sayısına,

-Zonguldak Milletvekili Deniz Yavuzyılmaz’ın, Zonguldak ilinin Kozlu Sahilinde bulunan evsel ve tıbbi atıkların kaldırılmasına yönelik çalışmalara,

-Batman Milletvekili Mehmet Ruştu Tiryaki’nin, Batman ilinde yaşanan su kesintilerine,

-Batman Milletvekili Feleknas Uca’nın, Batman ilinde yaşanan su kesintilerine,

-Batman Milletvekili Necdet İpekyüz’ün, Batman ilinde yaşanan su kesintilerine,

İlişkin soruları ve Çevre ve Şehircilik Bakanı Murat Kurum’un cevabı (7/31723), (7/31724), (7/31725), (7/31726), (7/31727)

66.- Bursa Milletvekili Nurhayat Altaca Kayışoğlu’nun, bir firmanın ülkemizde satın aldığı ve faaliyet gösterdiği maden sahalarına ilişkin sorusu ve Enerji ve Tabii Kaynaklar Bakanı Fatih Dönmez’in cevabı (7/31729)

67.- Şırnak Milletvekili Hüseyin Kaçmaz’ın, bir elektrik dağıtım şirketi hakkındaki iddialara ilişkin sorusu ve Enerji ve Tabii Kaynaklar Bakanı Fatih Dönmez’in cevabı (7/31730)

68.- Mersin Milletvekili Olcay Kılavuz’un, Mersin’in Anamur ilçesinde elektrik dağıtımı sağlayan ağaç direklerinin yenilenmesine ilişkin sorusu ve Enerji ve Tabii Kaynaklar Bakanı Fatih Dönmez’in cevabı (7/31731)

69.- Ordu Milletvekili Mustafa Adıgüzel’in, Ordu’nun Korgan ilçesinde yapılması planlanan HES projesine ilişkin sorusu ve Enerji ve Tabii Kaynaklar Bakanı Fatih Dönmez’in cevabı (7/31732)

70.- Ordu Milletvekili Mustafa Adıgüzel’in, Ordu’nun Fatsa ilçesinde bulunan altın madenin genişletileceği iddiasına ilişkin sorusu ve Enerji ve Tabii Kaynaklar Bakanı Fatih Dönmez’in cevabı (7/31733)

71.- Niğde Milletvekili Ömer Fethi Gürer’in, ülkemizde toplanan vergilere ilişkin sorusu ve Hazine ve Maliye Bakanı Berat Albayrak’ın cevabı (7/31737)

72.- Niğde Milletvekili Ömer Fethi Gürer’in, gelir vergisinden müstesna tutulan kreş ve gündüz bakım evlerinin sayısına ilişkin sorusu ve Hazine ve Maliye Bakanı Berat Albayrak’ın cevabı (7/31739)

73.- Diyarbakır Milletvekili Garo Paylan’ın, döviz kuru politikasına ilişkin sorusu ve Hazine ve Maliye Bakanı Berat Albayrak’ın cevabı (7/31740)

74.- Adana Milletvekili Müzeyyen Şevkin’in, PIKTES Projesi kapsamında çalışan öğretmenlere kadro verilmesi talebine,

-Nevşehir Milletvekili Faruk Sarıaslan’ın, ilkokullarda beden eğitimi ders saatlerinin artırılması ile bu derslere branş öğretmenlerinin girmesi yönündeki çalışmalara,

-Eskişehir Milletvekili Arslan Kabukcuoğlu’nun, Ankara’nın Mamak ilçesinde bulunan Çiğiltepe Ortaokulunun isminin değiştirilmesine,

-Şanlıurfa Milletvekili Ömer Öcalan’ın, YKS yapılacağı sırada rahatsızlandığı için sınava alınmayan bir öğrencinin intihar ettiği iddiasına,

-Ankara Milletvekili Yıldırım Kaya’nın, Ankara ilinde bulunan Çiğiltepe Ortaokulunun isminin değiştirilmesine,

-Kahramanmaraş Milletvekili Sefer Aycan’ın, okul müfredatlarındaki beden eğitimi, resim ve müzik gibi yetenek derslerine,

Bakanlığın 2023 Eğitim Vizyon Belgesinde yer alan Öğretmenlik Mesleği Uzmanlık Programının uygulamasına,

-Uşak Milletvekili Özkan Yalım’ın, 2019 yılı öncesinde mesleki eğitim merkezlerinden mezun olan kişilerin lise diploması alabilmelerine yönelik çalışmalara,

-Kahramanmaraş Milletvekili Ali Öztunç’un, Kahramanmaraş’ın Afşin ilçesinde kapatılma kararı verilen bir okulun mevcut öğrencilerinin mezuniyetine kadar faaliyetlerine devam etmesi önerisine,

İlişkin soruları ve Milli Eğitim Bakanı Ziya Selçuk’un cevabı (7/31757), (7/31758), (7/31759), (7/31760), (7/31761), (7/31763), (7/31764), (7/31765), (7/31766)

75.- Mersin Milletvekili Olcay Kılavuz’un, Mersin’de bulunan yükseköğrenim öğrenci yurtlarına ilişkin sorusu ve Milli Eğitim Bakanı Ziya Selçuk’un cevabı (7/31762)

76.- Zonguldak Milletvekili Deniz Yavuzyılmaz’ın, Türkiye’nin nükleer silah programı dahilinde bir çalışması olup olmadığına ilişkin sorusu ve Milli Savunma Bakanı Hulusi Akar’ın cevabı (7/31768)

77.- İstanbul Milletvekili Mehmet Bekaroğlu’nun, ÇAYKUR’un özel firmalara paketsiz kuru çay sattığı iddiasına ilişkin sorusu ve Tarım ve Orman Bakanı Bekir Pakdemirli’nin cevabı (7/31786)

78.- Şırnak Milletvekili Hasan Özgüneş’in, yapılan yasal düzenleme ile Adıyaman ilindeki sarmalık kıyılmış tütün üreticilerinin mağdur edilmesine ilişkin sorusu ve Tarım ve Orman Bakanı Bekir Pakdemirli’nin cevabı (7/31788)

79.- Şanlıurfa Milletvekili Ayşe Sürücü’nün, Şanlıurfa ilinin Ceylanpınar ilçesinde bulunan TİGEM’de ortaya çıkan koronavirüs vakalarına ilişkin sorusu ve Tarım ve Orman Bakanı Bekir Pakdemirli’nin cevabı (7/31789)

80.- Iğdır Milletvekili Habip Eksik’in, Iğdır ilinde bulunan Ünlendi Barajı projesine ilişkin sorusu ve Tarım ve Orman Bakanı Bekir Pakdemirli’nin cevabı (7/31790)

81.- İzmir Milletvekili Tamer Osmanağaoğlu’nun, 2018 ve 2019 yıllarında çölleşmeyle mücadele konusunda yapılan çalışmalara ilişkin sorusu ve Tarım ve Orman Bakanı Bekir Pakdemirli’nin cevabı (7/31791)

82.- Mersin Milletvekili Olcay Kılavuz’un, Mersin’de hayvancılık faaliyetlerinin desteklenmesine ilişkin sorusu ve Tarım ve Orman Bakanı Bekir Pakdemirli’nin cevabı (7/31792)

83.- Mersin Milletvekili Olcay Kılavuz’un, mevsimlik tarım işçilerinin sorunlarına ilişkin sorusu ve Tarım ve Orman Bakanı Bekir Pakdemirli’nin cevabı (7/31793)

84.- Kayseri Milletvekili İsmail Özdemir’in, Kayseri’nin Yeşilhisar ilçesinde 2020 yılı içinde gerçekleşen don ve dolu afetleri sonrasında Bakanlık tarafından yapılan çalışmalara ilişkin sorusu ve Tarım ve Orman Bakanı Bekir Pakdemirli’nin cevabı (7/31794)

85.- Mersin Milletvekili Olcay Kılavuz’un, Mersin ilinde yetişen ve ihraç edilen tarım ürünlerinin girdi maliyetlerinin düşürülmesi ile bu ürünlerin depolama ve işleme aşamalarında yaşanan sorunların çözümüne ilişkin sorusu ve Tarım ve Orman Bakanı Bekir Pakdemirli’nin cevabı (7/31795)

86.- Mersin Milletvekili Olcay Kılavuz’un, Mersin ilindeki tarım arazileri ile çiftçilerin sorunlarına ilişkin sorusu ve Tarım ve Orman Bakanı Bekir Pakdemirli’nin cevabı (7/31796)

87.- Kahramanmaraş Milletvekili Sefer Aycan’ın, gıda israfına ilişkin sorusu ve Tarım ve Orman Bakanı Bekir Pakdemirli’nin cevabı (7/31797)

88.- Niğde Milletvekili Ömer Fethi Gürer’in, tarım kredi kooperatifleri ile Ziraat Bankasının 2020 için kullandırdıkları kredilerin artırılması ve mevcut kredi dosyası üzerinden işlem yapılmasına yönelik çalışmalara ilişkin sorusu ve Tarım ve Orman Bakanı Bekir Pakdemirli’nin cevabı (7/31798)

89.- Niğde Milletvekili Ömer Fethi Gürer’in, yem fiyatlarındaki artışlar için kontrol mekanizması kurulması ve hazır yem için kilo başı destekleme yapılması adına yürütülen çalışmalara ilişkin sorusu ve Tarım ve Orman Bakanı Bekir Pakdemirli’nin cevabı (7/31799)

90.- Niğde Milletvekili Ömer Fethi Gürer’in, Konya Ovası Projesi bölgesinde miras yoluyla su kuyusu devri ve elektrik enerjisi borçlarının yapılandırılması konularında yapılan çalışmalara ilişkin sorusu ve Tarım ve Orman Bakanı Bekir Pakdemirli’nin cevabı (7/31800)

91.- Niğde Milletvekili Ömer Fethi Gürer’in, kaya oyma depolarının yapımının artırılmasına ilişkin sorusu ve Tarım ve Orman Bakanı Bekir Pakdemirli’nin cevabı (7/31801)

92.- Niğde Milletvekili Ömer Fethi Gürer’in, koronavirüs salgını sürecinden olumsuz etkilenen çiftçi ve besicilere destek verilmesine ilişkin sorusu ve Tarım ve Orman Bakanı Bekir Pakdemirli’nin cevabı (7/31802)

93.- Ankara Milletvekili Levent Gök’ün, 2002-2020 yılları arasında Akdeniz kıyılarında ölü bulunan caretta carettaların sayısı ve ölüm nedenleri ile bu konuda alınacak önlemlere ilişkin sorusu ve Tarım ve Orman Bakanı Bekir Pakdemirli’nin cevabı (7/31803)

94.- Ankara Milletvekili Levent Gök’ün, 2002-2020 yılları arasında Tuz Gölü Havzasında yaşanan flamingo ölümlerine ilişkin sorusu ve Tarım ve Orman Bakanı Bekir Pakdemirli’nin cevabı (7/31805)

95.- Kahramanmaraş Milletvekili Ali Öztunç’un, Kahramanmaraş’ta bulunan Zorkun Barajının sulama amaçlı kullanılabilir hale getirilmesine ilişkin sorusu ve Tarım ve Orman Bakanı Bekir Pakdemirli’nin cevabı (7/31806)

96.- Gaziantep Milletvekili İrfan Kaplan’ın, Gaziantep’te mercimek üretiminin artırılmasına ve kuraklığın giderilmesine ilişkin sorusu ve Tarım ve Orman Bakanı Bekir Pakdemirli’nin cevabı (7/31807)

97.- Konya Milletvekili Abdulkadir Karaduman’ın, Devrez Kızlaryolu Barajının yapımına ilişkin sorusu ve Tarım ve Orman Bakanı Bekir Pakdemirli’nin cevabı (7/31808)

98.- Bingöl Milletvekili Erdal Aydemir’in, Bingöl ilinde yer alan Arakonak beldesinde aşırı yağışların oluşturduğu tahribatın önlenmesi için ıslah ve ağaçlandırma çalışması yapılıp yapılmayacağına ilişkin sorusu ve Tarım ve Orman Bakanı Bekir Pakdemirli’nin cevabı (7/31809)

99.- Mersin Milletvekili Olcay Kılavuz’un, Mersin’de tarım sektöründe faaliyet gösteren üreticilerin ihracatta karşılaştıkları sorunların giderilmesi ve Mersin Limanı’nın sorunlarının çözülmesine yönelik yürütülen çalışmalara ilişkin sorusu ve Ticaret Bakanı Ruhsar Pekcan’ın cevabı (7/31810)

100.- İzmir Milletvekili Mahir Polat’ın, son beş yılda Yer Değiştirme Yönetmeliği kapsamında yapılan mazeret beyanlarıyla ilgili çeşitli verilere ilişkin sorusu ve Ticaret Bakanı Ruhsar Pekcan’ın cevabı (7/31811)

101.- İzmir Milletvekili Atila Sertel’in, Ankara-İzmir Yüksek Hızlı Tren Projesinin bitiş tarihine ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/31812)

102.- İstanbul Milletvekili Musa Piroğlu’nun, engellilerin yüksek hızlı tren seferlerinden ücretsiz yararlanma hakkının kısıtlandığı iddiasına ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/31813)

103.- Mersin Milletvekili Olcay Kılavuz’un, Mersin ilindeki bazı ulaşım sorunlarına ve Bakanlığın bu kapsamdaki çalışmalarına ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/31814)

104.- Mersin Milletvekili Olcay Kılavuz’un, Mersin ilinin bazı ilçelerinde cep telefonlarında yaşanan şebeke sorunu ile internet erişimi olmayan bölgelere altyapı kurulmasına yönelik yapılacak çalışmalara ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/31815)

105.- Kahramanmaraş Milletvekili Ali Öztunç’un, Karayolları Genel Müdürlüğünün 26 Haziran 2020 tarihinde yayınladığı personel alım ilanına ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/31816)

106.- Muğla Milletvekili Suat Özcan’ın, Söke-Milas karayolundaki çalışmalara ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/31817)

107.- Ordu Milletvekili Seyit Torun’un, Fatsa Çevre Yolu ve Ünye-Akkuş-Niksar Yolu projelerinin akıbetine ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/31818)

108.- Artvin Milletvekili Uğur Bayraktutan’ın, Artvin Şavşat Uluslararası Karayolunda usule aykırı şekilde yol bakım ve onarım çalışması yapıldığı iddiasına ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/31819)

109.- Artvin Milletvekili Uğur Bayraktutan’ın, Yusufeli Barajı inşaatında çalışanların grev kararı almasına ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/31820)

110.- İstanbul Milletvekili Mustafa Sezgin Tanrıkulu’nun, TBMM’de görev yapan personelin sağlık durumları ile ilgili çeşitli hususlara ilişkin sorusu ve Türkiye Büyük Millet Meclisi Başkan Vvekili Süreyya Sadi Bilgiç’in cevabı (7/31821)

111.- İzmir Milletvekili Tacettin Bayır’ın, Mavi Bebek adlı sanal oyunun Türkiye’de engellenmesi için yapılan çalışmalara ilişkin sorusu ve Cumhurbaşkanı Yardımcısı Fuat Oktay’ın cevabı (7/31823)

112.- Ankara Milletvekili Yıldırım Kaya’nın, Anadolu Üniversitesi Açık Öğretim Fakültesi bünyesinde yaz okulu açılmaması kararına ilişkin sorusu ve Cumhurbaşkanı Yardımcısı Fuat Oktay’ın cevabı (7/31824)

113.- Kırklareli Milletvekili Türabi Kayan’ın, Devrez Kızlaryolu Barajı Projesinin akıbetine ilişkin sorusu ve Cumhurbaşkanı Yardımcısı Fuat Oktay’ın cevabı (7/31825)

114.- Adıyaman Milletvekili Abdurrahman Tutdere’nin, Adıyaman ilinde bulunan sanayi bölgelerine yeni yer tahsis edilmesi talebine ilişkin sorusu ve Çevre ve Şehircilik Bakanı Murat Kurum’un cevabı (7/31831)

115.- Elâzığ Milletvekili Gürsel Erol’un, Elâzığ Belediyesinin düzenlediği bazı ihalelere,

-İzmir Milletvekili Tacettin Bayır’ın, bazı illerdeki arsalar için TOKİ tarafından 23 Haziran 2020 tarihinde duyurulan satış ve kira ihalelerine,

-İzmir Milletvekili Mahir Polat’ın, İzmir’in bazı ilçelerindeki arsalar için TOKİ tarafından 23 Haziran 2020 tarihinde duyurulan satış ve kira ihalelerine,

İlişkin soruları ve Çevre ve Şehircilik Bakanı Murat Kurum’un cevabı (7/31833), (7/31834), (7/31835)

116.- Denizli Milletvekili Gülizar Biçer Karaca’nın, iklim krizi ile mücadeleye,

-İstanbul Milletvekili Mustafa Sezgin Tanrıkulu’nun, 2002-2020 yılları arasında Bakanlığa bağlı tesis ve yatırımların açılışına ve açılış törenlerine yapılan harcamalara,

-Bursa Milletvekili Nurhayat Altaca Kayışoğlu’nun, Bursa ilinin Nilüfer ilçesinde bulunan bir mahallede artan koku üzerine gelen şikayetlere,

İlişkin soruları ve Çevre ve Şehircilik Bakanı Murat Kurum’un cevabı (7/31838), (7/31839), (7/31840)

117.- Karaman Milletvekili İsmail Atakan Ünver’in, tarımsal enerji fiyatlarındaki artışa ve üreticiye daha ucuz enerji sunulması talebine ilişkin sorusu ve Enerji ve Tabii Kaynaklar Bakanı Fatih Dönmez’in cevabı (7/31844)

118.- İstanbul Milletvekili Mustafa Sezgin Tanrıkulu’nun, İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İstanbul Büyükşehir Belediyesi tarafından bazı dernek, vakıf ve okullara harcandığı iddia edilen kaynakla yapılabilecek alternatif kamu hizmetlerine,

İlişkin soruları ve Hazine ve Maliye Bakanı Berat Albayrak’ın cevabı (7/31847), (7/31848), (7/31849), (7/31850), (7/31851), (7/31852), (7/31853), (7/31854), (7/31855), (7/31856), (7/31857), (7/31858), (7/31859), (7/31860), (7/31861), (7/31862), (7/31863), (7/31864), (7/31865), (7/31866), (7/31867), (7/31868), (7/31869), (7/31871), (7/31872), (7/31874), (7/31875), (7/31876), (7/31877), (7/31878), (7/31879), (7/31880), (7/31881), (7/31882), (7/31883), (7/31884), (7/31885), (7/31886), (7/31887), (7/31888), (7/31889), (7/31890), (7/31891), (7/31892), (7/31893), (7/31894), (7/31895), (7/31896), (7/31897), (7/31898), (7/31899), (7/31900), (7/31901), (7/31902), (7/31903), (7/31904), (7/31905), (7/31906), (7/31907), (7/31908), (7/31909), (7/31910), (7/31911), (7/31912), (7/31913), (7/31914), (7/31915), (7/31916), (7/31917), (7/31918), (7/31919), (7/31920), (7/31921), (7/31922), (7/31923), (7/31924), (7/31925), (7/31926), (7/31927), (7/31928), (7/31929), (7/31930), (7/31932), (7/31933), (7/31934), (7/31935), (7/31936), (7/31937), (7/31938), (7/31939), (7/31940), (7/31941), (7/31942), (7/31943), (7/31944), (7/31945), (7/31946), (7/31947), (7/31948)

119.- İstanbul Milletvekili Mustafa Sezgin Tanrıkulu’nun, 2018-2020 yılları arasında Türkiye genelinde kapanan, devredilen ve konkordato ilan eden fabrika, atölye ve işletme sayılarına ilişkin sorusu ve Hazine ve Maliye Bakanı Berat Albayrak’ın cevabı (7/31870)

120.- İstanbul Milletvekili Mustafa Sezgin Tanrıkulu’nun, 2002-2020 yılları arasında Bakanlığa bağlı tesis ve yatırımların açılışına ve açılış törenlerine yapılan harcamalara ilişkin sorusu ve Hazine ve Maliye Bakanı Berat Albayrak’ın cevabı (7/31873)

121.- İstanbul Milletvekili Mustafa Sezgin Tanrıkulu’nun, 19 Haziran 2020 tarihi itibarıyla dernek sayısına ve derneklerle ilgili çeşitli verilere ilişkin sorusu ve Hazine ve Maliye Bakanı Berat Albayrak’ın cevabı (7/31931)

122.- Antalya Milletvekili Feridun Bahşi’nin, kamu bankalarının açıkladığı tatil destek kredisinin yalnızca dört seyahat acentesini kapsamasına ilişkin sorusu ve Hazine ve Maliye Bakanı BeratAlbayrak’ın cevabı (7/31949)

123.- Sivas Milletvekili Ulaş Karasu’nun, Sivas ilinde bulunan ve yıkım kararı alınan bazı okullara,

-İzmir Milletvekili Atila Sertel’in, ülkemizdeki kız çocuklarının okula gitme oranlarına dair çeşitli verilere,

-İstanbul Milletvekili Nazır Cihangir İslam’ın, 2019 yılı öncesinde mesleki eğitim merkezlerinden mezun olan kişilerin lise diploması alabilmesi için düzenleme yapılması önerisine,

-İstanbul Milletvekili Mustafa Sezgin Tanrıkulu’nun, 2002-2020 yılları arasında Bakanlığa bağlı tesis ve yatırımların açılışına ve açılış törenlerine yapılan harcamalara,

-Nevşehir Milletvekili Faruk Sarıaslan’ın, görsel sanatlar dersinin ilkokul birinci sınıftan itibaren verilmesi önerisi ile görsel sanatlar öğretmeni atamalarına,

-Çanakkale Milletvekili Özgür Ceylan’ın, 2018 yılından bugüne kadar kadroya geçen ücretli öğretmenlere ve gerekli şartları sağlayıp atanamayan ücretli öğretmenlere,

-Konya Milletvekili Abdulkadir Karaduman’ın, mesleki eğitim merkezlerinden mezun olan kişilere lise diploması verilmesi yönünde düzenleme yapılması önerisine,

-Eskişehir Milletvekili Arslan Kabukcuoğlu’nun, Sağlık Bakanlığı tarafından yayımlanan çalışma rehberine göre velilerin çocuklarında Covid-19 bulgularına rastlaması halinde okula göndermemeleri yönünde taahhütname imzalatılmasının kararlaştırılmasına,

Okullarda koronavirüs salgını kapsamında alınacak önlemlere ve okulların açılma tarihine,

İlişkin soruları ve Milli Eğitim Bakanı Ziya Selçuk’un cevabı (7/31965), (7/31968), (7/31969), (7/31972), (7/31973), (7/31976), (7/31977), (7/31978), (7/31979)

124.- Aydın Milletvekili Aydın Adnan Sezgin’in, Libya’da bulunan askerlerin ve sivil görevlilerin koronavirüsten korunmaları için alınan önlemlere ve bazı verilere ilişkin sorusu ve Milli Savunma Bakanı Hulusi Akar’ın cevabı (7/31980)

125.- Muğla Milletvekili Suat Özcan’ın, Muğla’nın Milas ilçesinde mevsim normallerinin üzerindeki sıcaklar nedeniyle mağdur olan zeytin üreticilerine destek verilmesi talebine ilişkin sorusu ve Tarım ve Orman Bakanı Bekir Pakdemirli’nin cevabı (7/31994)

126.- İstanbul Milletvekili Mustafa Sezgin Tanrıkulu’nun, 2002-2020 yılları arasında Bakanlığa bağlı tesis ve yatırımların açılışına ve açılış törenlerine yapılan harcamalara ilişkin sorusu ve Tarım ve Orman Bakanı Bekir Pakdemirli’nin cevabı (7/31995)

127.- Antalya Milletvekili Rafet Zeybek’in, Orman Genel Müdürlüğü’nde çalışan işçilerden sosyal tesislerde kalmak istedikleri ve günlük çalışma saatleri dışında da çalışmayı kabul ettiklerine dair yazı alındığı iddiasına ilişkin sorusu ve Tarım ve Orman Bakanı Bekir Pakdemirli’nin cevabı (7/31996)

128.- Karaman Milletvekili İsmail Atakan Ünver’in, Karaman ilinde eksik olan arılı kovanların tamamlanması ve arıcılara çeşitli hastalık ve zararlılarla mücadele konusunda destek olunması taleplerine ilişkin sorusu ve Tarım ve Orman Bakanı Bekir Pakdemirli’nin cevabı (7/31997)

129.- Karaman Milletvekili İsmail Atakan Ünver’in, büyükbaş hayvan yetiştiriciliği alanında yaşanan bazı sorunlara ilişkin sorusu ve Tarım ve Orman Bakanı Bekir Pakdemirli’nin cevabı (7/31998)

130.- Karaman Milletvekili İsmail Atakan Ünver’in, küçükbaş hayvan yetiştiriciliği alanında yaşanan bazı sorunlara ilişkin sorusu ve Tarım ve Orman Bakanı Bekir Pakdemirli’nin cevabı (7/31999)

131.- Karaman Milletvekili İsmail Atakan Ünver’in, 2019 yılı için çiftçilere verilecek destekleme ödemelerine ilişkin sorusu ve Tarım ve Orman Bakanı Bekir Pakdemirli’nin cevabı (7/32000)

132.- Karaman Milletvekili İsmail Atakan Ünver’in, elma üreticisinin girdi maliyetlerinin düşürülmesine ve ihracat desteği sağlanması talebine ilişkin sorusu ve Tarım ve Orman Bakanı Bekir Pakdemirli’nin cevabı (7/32001)

133.- Hatay Milletvekili Suzan Şahin’in, Yayladağı ve Cilvegözü sınır kapılarının kapatılmasının Hatay ekonomisine etkilerine ilişkin sorusu ve Ticaret Bakanı Ruhsar Pekcan’ın cevabı (7/32002)

134.- İstanbul Milletvekili Mustafa Sezgin Tanrıkulu’nun, Türkiye’ye kaçak yollarla girdiği tespit edilen dayanıklı tüketim mallarına ilişkin sorusu ve Ticaret Bakanı Ruhsar Pekcan’ın cevabı (7/32003)

135.- İstanbul Milletvekili Mustafa Sezgin Tanrıkulu’nun, 2002-2020 yılları arasında Bakanlığa bağlı tesis ve yatırımların açılışına ve açılış törenlerine yapılan harcamalara ilişkin sorusu ve Ticaret Bakanı Ruhsar Pekcan’ın cevabı (7/32004)

136.- Antalya Milletvekili Çetin Osman Budak’ın, ithalatı sınırlamak için getirilen ilave gümrük vergilerine ilişkin sorusu ve Ticaret Bakanı Ruhsar Pekcan’ın cevabı (7/32005)

137.- Balıkesir Milletvekili Fikret Şahin’in, iş yerini kapatan esnaf sayısına ve Covid-19 kapsamında verilen esnaf destek paketine yapılan başvurulara ilişkin sorusu ve Ticaret Bakanı Ruhsar Pekcan’ın cevabı (7/32006)

138.- Muğla Milletvekili Suat Özcan’ın, Muğla ili Menteşe ilçesi ile Denizli ili Kale ilçelerini birbirine bağlayan yol üzerindeki bakım, onarım ve genişletme çalışmalarına ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/32007)

139.- Muğla Milletvekili Suat Özcan’ın, Milas-Yatağan arasındaki yol çalışmalarına ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/32008)

140.- Bursa Milletvekili Nurhayat Altaca Kayışoğlu’nun, Bursa-Orhaneli Karayolu çalışmasına ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/32011)

141.- Kırşehir Milletvekili Metin İlhan’ın, Covid-19 kapsamında bazı özel hava yolu şirketlerinde bilet ertelemesi ve iptali konusunda sorunlar yaşandığı iddiasına ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/32012)

142.- Eskişehir Milletvekili Arslan Kabukcuoğlu’nun, Eskişehir’in Çifteler ilçesine bağlı Belpınar Mahallesine baz istasyonu kurulması talebine ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/32013)

143.- Mersin Milletvekili Alpay Antmen’in, yazılı soru ve Meclis araştırması önergeleri ile kanun tekliflerine ilişkin sorusu sorusu ve Türkiye Büyük Millet Meclisi Başkan Vekili Süreyya Sadi Bilgiç’in cevabı (7/32014)

144.- Siirt Milletvekili Meral Danış Beştaş’ın, Tahir Elçi cinayeti ve bu kapsamda yürütülen soruşturmaya ilişkin sorusu ve Cumhurbaşkanı Yardımcısı Fuat Oktay’ın cevabı (7/32016)

145.- İstanbul Milletvekili Mehmet Bekaroğlu’nun, 2020 yılı Merkezi Yönetim Bütçe Kanunu kapsamında belirlenen yasal borçlanma limitinin 2020 yılı Mayıs ayı itibarıyla aşılmasına ilişkin sorusu ve Cumhurbaşkanı Yardımcısı Fuat Oktay’ın cevabı (7/32018)

146.- Sakarya Milletvekili Engin Özkoç’un, Sakarya ilindeki bir havai fişek fabrikasında meydana gelen patlamaya ilişkin sorusu ve Cumhurbaşkanı Yardımcısı Fuat Oktay’ın cevabı (7/32019)

147.- Adana Milletvekili Ayhan Barut’un, açıköğretim sınav takviminin değiştirilmesine ilişkin sorusu ve Cumhurbaşkanı Yardımcısı Fuat Oktay’ın cevabı (7/32020)

148.- İstanbul Milletvekili Mahmut Tanal’ın, Şırnak Üniversitesi bünyesinde istihdam edilmek üzere İŞKUR aracılığıyla verilen işçi alımı ilanında adres şartı koşulduğu iddiasına ilişkin sorusu ve Cumhurbaşkanı Yardımcısı Fuat Oktay’ın cevabı (7/32021)

149.- Muş Milletvekili Gülüstan Kılıç Koçyiğit’in, 27 Haziran 2020 tarihinde Van Gölü’nde göçmenleri taşıyan bir balıkçı teknesinin batması olayına ve son beş yılda Van ilinde hayatını kaybeden göçmenlere ilişkin sorusu ve Cumhurbaşkanı Yardımcısı Fuat Oktay’ın cevabı (7/32022)

150.- Tokat Milletvekili Kadim Durmaz’ın, özelleştirilen şeker fabrikalarında çalışan ve statüsü değişen işçilerin durumuna ilişkin sorusu ve Cumhurbaşkanı Yardımcısı Fuat Oktay’ın cevabı (7/32023)

151.- Manisa Milletvekili Özgür Özel’in, bazı firmaların başka firmalarla kurdukları ortaklıklara ve bu ortaklıkların son 15 yılda aldıkları ihalelere ilişkin sorusu ve Cumhurbaşkanı Yardımcısı Fuat Oktay’ın cevabı (7/32024)

152.- İzmir Milletvekili Tacettin Bayır’ın, 17 Nisan 2020 tarihi itibarıyla işten çıkarılan işçilere ilişkin sorusu ve Cumhurbaşkanı Yardımcısı Fuat Oktay’ın cevabı (7/32025)

153.- İstanbul Milletvekili Mustafa Sezgin Tanrıkulu’nun, 10 Mart-10 Temmuz 2020 tarihleri arasında depresyon, kaygı bozukluğu gibi sebeplerle sağlık kuruluşlarına başvuranlar ile 60 yaş üstü kronik rahatsızlığı bulunan ve koronavirüsten hayatını kaybeden Cumhurbaşkanlığı personel sayısına ilişkin sorusu ve Cumhurbaşkanı Yardımcısı Fuat Oktay’ın cevabı (7/32026)

154.- Niğde Milletvekili Ömer Fethi Gürer’in, belediyeler tarafından açılmış sığınma evlerine ve bazı verilere ilişkin sorusu ve Cumhurbaşkanı Yardımcısı Fuat Oktay’ın cevabı (7/32028)

155.- Şırnak Milletvekili Hüseyin Kaçmaz’ın, Şırnak ilinin İdil ilçesinde yaşamını yitiren bir çocuğa ilişkin sorusu ve Adalet Bakanı Abdulhamit Gül’ün cevabı (7/32037)

156.- İstanbul Milletvekili Mustafa Sezgin Tanrıkulu’nun, 9 Temmuz 2020 tarihi itibarıyla yargıya intikal etmiş olan çocuk istismarı vakaları ile bu nedenle öldürülen çocuk sayısına ilişkin sorusu ve Adalet Bakanı Abdulhamit Gül’ün cevabı (7/32042)

157.- Antalya Milletvekili Aydın Özer’in, Antalya’nın Kemer ilçesinde bulunan ve sahilde mermer tozu kullanan bir otelle ilgili yapılacak işlemlere,

-Bursa Milletvekili Yüksel Özkan’ın, Bursa’nın şehir merkezinde bulunan Yunuseli Havaalanı’nın bulunduğu arazinin imara açılacağı iddiasına,

-Sakarya Milletvekili Engin Özkoç’un, 3 Temmuz 2020 tarihinde Sakarya’da bulunan bir havai fişek fabrikasında meydana gelen patlamanın araştırılmasına,

-Antalya Milletvekili Aydın Özer’in, nesli tükenmekte olan caretta carettalara yönelik alınan önlemlere ve bu hayvanların ölüm oranlarına dair istatistiğe,

İlişkin soruları ve Çevre ve Şehircilik Bakanı Murat Kurum’un cevabı (7/32057), (7/32058), (7/32059), (7/32060)

158.- İstanbul Milletvekili Mustafa Sezgin Tanrıkulu’nun, 10 Mart-10 Temmuz 2020 tarihleri arasında depresyon, kaygı bozukluğu gibi sebeplerle sağlık kuruluşlarına başvuranlar ile 60 yaş üstü kronik rahatsızlığı bulunan ve koronavirüsten hayatını kaybeden Bakanlık personel sayısına,

-Antalya Milletvekili Rafet Zeybek’in, Serik Belediyesi’nin 31 Mart 2019’dan bu yana İller Bankası’ndan aldığı paya ve kredi kullanımına,

Kaş Belediyesi’nin 31 Mart 2019’dan bu yana İller Bankası’ndan aldığı paya ve kredi kullanımına,

Kepez Belediyesi’nin 31 Mart 2019’dan bu yana İller Bankası’ndan aldığı paya ve kredi kullanımına,

Göndoğmuş Belediyesi’nin 31 Mart 2019’dan bu yana İller Bankası’ndan aldığı paya ve kredi kullanımına,

Aksu Belediyesi’nin 31 Mart 2019’dan bu yana İller Bankası’ndan aldığı paya ve kredi kullanımına,

Akseki Belediyesi’nin 31 Mart 2019’dan bu yana İller Bankası’ndan aldığı paya ve kredi kullanımına,

-İzmir Milletvekili Bedri Serter’in, İzmir’in Bergama ilçesinde bulunan Sümerbank tekstil fabrikasının bulunduğu arazinin hazineye devredileceği ve konut arazisine dönüştürüleceği yönünde haberlere,

-Osmaniye Milletvekili Baha Ünlü’nün, Osmaniye ilinin Kadirli ilçesinde yaşanan çevre kirliliği sorununa,

Osmaniye Organize Sanayi Bölgesi’ndeki tesislerin bacalarının filtresiz olduğu iddiası ile bu konu hakkında herhangi bir denetim yapılıp yapılmadığına,

İlişkin soruları ve Çevre ve Şehircilik Bakanı Murat Kurum’un cevabı (7/32062), (7/32063), (7/32064), (7/32065), (7/32066), (7/32067), (7/32068) (7/32069), (7/32070), (7/32071)

159.- İstanbul Milletvekili Mustafa Sezgin Tanrıkulu’nun, çocukların Birleşmiş Milletler Çocuk Hakları Komitesine bireysel başvuru yapabilmesine ilişkin sorusu ve Dışişleri Bakanı Mevlüt Çavuşoğlu’nun cevabı (7/32078)

160.- Şanlıurfa Milletvekili Ömer Öcalan’ın, DEDAŞ tarafından yapılan elektrik kesintileri ile ilgili bazı iddialara ilişkin sorusu ve Enerji ve Tabii Kaynaklar Bakanı Fatih Dönmez’in cevabı (7/32085)

161.- İstanbul Milletvekili Mustafa Sezgin Tanrıkulu’nun, 10 Mart-10 Temmuz 2020 tarihleri arasında depresyon, kaygı bozukluğu gibi sebeplerle sağlık kuruluşlarına başvuranlar ile 60 yaş üstü kronik rahatsızlığı bulunan ve koronavirüsten hayatını kaybeden Bakanlık personel sayısına ilişkin sorusu ve Enerji ve Tabii Kaynaklar Bakanı Fatih Dönmez’in cevabı (7/32091)

162.- İstanbul Milletvekili Mahmut Tanal’ın, Türkiye Futbol Federasyonu Yönetim Kurulunca alınan bir karara ve koronavirüs salgını nedeniyle alınacak önlemlere ilişkin sorusu ve Gençlik ve Spor Bakanı Mehmet Muharrem Kasapoğlu’nun cevabı (7/32092)

163.- Zonguldak Milletvekili Ünal Demirtaş’ın, TÜİK bünyesinde yapılan atamalara ilişkin sorusu ve Hazine ve Maliye Bakanı Berat Albayrak’ın cevabı (7/32094)

164.- İstanbul Milletvekili Mustafa Sezgin Tanrıkulu’nun, 10 Mart-10 Temmuz 2020 tarihleri arasında depresyon, kaygı bozukluğu gibi sebeplerle sağlık kuruluşlarına başvuranlar ile 60 yaş üstü kronik rahatsızlığı bulunan ve koronavirüsten hayatını kaybeden Bakanlık personel sayısına ilişkin sorusu ve Hazine ve Maliye Bakanı Berat Albayrak’ın cevabı (7/32095)

165.- Hatay Milletvekili İsmet Tokdemir’in, koronavirüs salgını nedeniyle mağdur olan kantinci esnafına ilişkin sorusu ve Hazine ve Maliye Bakanı Berat Albayrak’ın cevabı (7/32096)

166.- Eskişehir Milletvekili Arslan Kabukcuoğlu’nun, ilkokul çağı okullaşma oranına,

-Adıyaman Milletvekili Abdurrahman Tutdere’nin, Adıyaman ilinde yıkılan il halk kütüphanesinin yerine yenisinin yapılmasına,

-Mersin Milletvekili Fatma Kurtulan’ın, Mersin Atatürk Mesleki ve Teknik Anadolu Lisesi’nde dezenfektan üretimi sırasında meydan gelen patlamaya,

-İstanbul Milletvekili Mustafa Sezgin Tanrıkulu’nun, 10 Mart-10 Temmuz 2020 tarihleri arasında depresyon, kaygı bozukluğu gibi sebeplerle sağlık kuruluşlarına başvuranlar ile 60 yaş üstü kronik rahatsızlığı bulunan ve koronavirüsten hayatını kaybeden Bakanlık personel sayısına,

-Kahramanmaraş Milletvekili Sefer Aycan’ın, Kahramanmaraş ili sınav başarı seviyesinin düşük olmasının gerekçelerine,

-İstanbul Milletvekili Arzu Erdem’in, gençlerin psikolojisini bozan ve intihara sürükleyen sanal oyunlara ve bu durumla mücadele için Bakanlığın yaptığı çalışmalara,

İlişkin soruları ve Milli Eğitim Bakanı Ziya Selçuk’un cevabı (7/32125), (7/32126), (7/32127), (7/32128), (7/32256), (7/32257)

167.- Bursa Milletvekili Nurhayat Altaca Kayışoğlu’nun, Uludağ’da yapılan altyapı çalışmalarına ve ağaç kesimine ilişkin sorusu ve Tarım ve Orman Bakanı Bekir Pakdemirli’nin cevabı (7/32146)

168.- Karaman Milletvekili İsmail Atakan Ünver’in, süt üreticilerinin sorunlarına ilişkin sorusu ve Tarım ve Orman Bakanı Bekir Pakdemirli’nin cevabı (7/32148)

169.- Karaman Milletvekili İsmail Atakan Ünver’in, gübre fiyatlarındaki artışa ilişkin sorusu ve Tarım ve Orman Bakanı Bekir Pakdemirli’nin cevabı (7/32149)

170.- Karaman Milletvekili İsmail Atakan Ünver’in, şeker pancarı üretiminde düşüş yaşanmasına ve bu düşüşün sebeplerine ilişkin sorusu ve Tarım ve Orman Bakanı Bekir Pakdemirli’nin cevabı (7/32150)

171.- Antalya Milletvekili Kemal Bülbül’ün, Tunceli ilinde dağ keçilerinin avlanmasına yönelik ihaleye çıkıldığı iddiasına ilişkin sorusu ve Tarım ve Orman Bakanı Bekir Pakdemirli’nin cevabı (7/32151)

172.- Eskişehir Milletvekili Arslan Kabukcuoğlu’nun, 2020 yılının ilk beş ayında ithalatı artan tarım ürünlerine ve yürütülen dış ticaret politikasına ilişkin sorusu ve Tarım ve Orman Bakanı Bekir Pakdemirli’nin cevabı (7/32152)

173.- Niğde Milletvekili Ömer Fethi Gürer’in, Niğde ilindeki tarım alanlarının ilde yaşayan çiftçilere kiralanması önerisine ilişkin sorusu ve Tarım ve Orman Bakanı Bekir Pakdemirli’nin cevabı (7/32153)

174.- Manisa Milletvekili Bekir Başevirgen’in, üreticilere sunulacak yem desteğine ve diğer alım desteklerine ilişkin sorusu ve Tarım ve Orman Bakanı Bekir Pakdemirli’nin cevabı (7/32154)

175.- Yozgat Milletvekili Ali Keven’in, Yozgat ilinin Boğazlıyan ilçesinde yaşanan dolu afeti sonrasında çiftçilere ekonomik destek sağlanması önerisine ilişkin sorusu ve Tarım ve Orman Bakanı Bekir Pakdemirli’nin cevabı (7/32155)

176.- Antalya Milletvekili Aydın Özer’in, Antalya ilinde son on yılda çıkan orman yangınlarına dair çeşitli verilere ilişkin sorusu ve Tarım ve Orman Bakanı Bekir Pakdemirli’nin cevabı (7/32156)

177.- Samsun Milletvekili Kemal Zeybek’in, Genç Çiftçi Projesi kapsamında dağıtılan hayvanlara ilişkin sorusu ve Tarım ve Orman Bakanı Bekir Pakdemirli’nin cevabı (7/32157)

178.- İstanbul Milletvekili Mustafa Sezgin Tanrıkulu’nun, 10 Mart-10 Temmuz 2020 tarihleri arasında depresyon, kaygı bozukluğu gibi sebeplerle sağlık kuruluşlarına başvuranlar ile 60 yaş üstü kronik rahatsızlığı bulunan ve koronavirüsten hayatını kaybeden Bakanlık personel sayısına ilişkin sorusu ve Tarım ve Orman Bakanı Bekir Pakdemirli’nin cevabı (7/32158)

179.- İstanbul Milletvekili Mahmut Tanal’ın, Mardin ilinde yaşanan elektrik kesintilerine ve 2020 yılında çiftçilere verilecek desteklere ilişkin sorusu ve Tarım ve Orman Bakanı Bekir Pakdemirli’nin cevabı (7/32159)

180.- Niğde Milletvekili Ömer Fethi Gürer’in, Niğde’nin Ulukışla ilçesinde kiraz üretiminde yaşanan sorunlara ilişkin sorusu ve Tarım ve Orman Bakanı Bekir Pakdemirli’nin cevabı (7/32160)

181.- Niğde Milletvekili Ömer Fethi Gürer’in, Niğde ilinin Altunhisar ilçesindeki patates üreticilerinin ürünün satış fiyatının düşüklüğünden dolayı mağdur olmalarına ilişkin sorusu ve Tarım ve Orman Bakanı Bekir Pakdemirli’nin cevabı (7/32161)

182.- Antalya Milletvekili Rafet Zeybek’in, Özel Ağaçlandırma Yönetmeliği ile yönetmelik kapsamında yapılan başvurulara ilişkin sorusu ve Tarım ve Orman Bakanı Bekir Pakdemirli’nin cevabı (7/32162)

183.- Antalya Milletvekili Rafet Zeybek’in, Orman Genel Müdürlüğü tarafından orman şeflerinin görev yerlerinin değiştirilmesine ilişkin sorusu ve Tarım ve Orman Bakanı Bekir Pakdemirli’nin cevabı (7/32163)

184.- Antalya Milletvekili Rafet Zeybek’in, 2010-2020 tarihleri arasında Orman Genel Müdürlüğü bünyesinde yürütülen çalışmalarda ve yangınla mücadelede yaşanan iş kazaları ile bu nedenle yaşamını yitiren kişi sayısına dair verilere ilişkin sorusu ve Tarım ve Orman Bakanı Bekir Pakdemirli’nin cevabı (7/32164)

185.- Antalya Milletvekili Aydın Özer’in, Antalya ili Elmalı ilçesindeki Çayboğazı Sulama Birliğine kayıtlı çiftçi sayısına ve su borcu bulunan çiftçilere ilişkin sorusu ve Tarım ve Orman Bakanı Bekir Pakdemirli’nin cevabı (7/32165)

186.- Antalya Milletvekili Aydın Özer’in, Antalya ili Korkuteli ilçesindeki Korkuteli Sulama Birliğine kayıtlı çiftçi sayısına ve su borcu bulunan çiftçilere ilişkin sorusu ve Tarım ve Orman Bakanı Bekir Pakdemirli’nin cevabı (7/32166)

187.- Antalya Milletvekili Aydın Özer’in, Antalya ili Manavgat ilçesindeki Manavgat Sulama Birliğine kayıtlı çiftçi sayısına ve su borcu bulunan çiftçilere ilişkin sorusu ve Tarım ve Orman Bakanı Bekir Pakdemirli’nin cevabı (7/32168)

188.- Antalya Milletvekili Aydın Özer’in, Türkiye genelinde ve Antalya ilinde sulama birliklerine kayıtlı çiftçi sayısına ve su borcu bulunan çiftçilere ilişkin sorusu ve Tarım ve Orman Bakanı Bekir Pakdemirli’nin cevabı (7/32169)

189.- Antalya Milletvekili Aydın Özer’in, Akdeniz meyve sineği sorunun çözümüne ilişkin sorusu ve Tarım ve Orman Bakanı Bekir Pakdemirli’nin cevabı (7/32170)

190.- Antalya Milletvekili Aydın Özer’in, Antalya ilindeki Boğaçay Sulama Birliğine kayıtlı çiftçi sayısına ve su borcu bulunan çiftçilere ilişkin sorusu ve Tarım ve Orman Bakanı Bekir Pakdemirli’nin cevabı (7/32171)

191.- Antalya Milletvekili Aydın Özer’in, Antalya ilindeki Alanya-Gazipaşa Sulama Birliğine kayıtlı çiftçi sayısına ve su borcu bulunan çiftçilere ilişkin sorusu ve Tarım ve Orman Bakanı Bekir Pakdemirli’nin cevabı (7/32172)

192.- Antalya Milletvekili Aydın Özer’in, Antalya ili Aksu ilçesindeki Aksuçayı Sulama Birliğine kayıtlı çiftçi sayısına ve su borcu bulunan çiftçilere ilişkin sorusu ve Tarım ve Orman Bakanı Bekir Pakdemirli’nin cevabı (7/32173)

193.- İstanbul Milletvekili Mustafa Sezgin Tanrıkulu’nun, 10 Mart-10 Temmuz 2020 tarihleri arasında depresyon, kaygı bozukluğu gibi sebeplerle sağlık kuruluşlarına başvuranlar ile 60 yaş üstü kronik rahatsızlığı bulunan ve koronavirüsten hayatını kaybeden Bakanlık personel sayısına ilişkin sorusu ve Ticaret Bakanı Ruhsar Pekcan’ın cevabı (7/32174)

194.- Yozgat Milletvekili Ali Keven’in, Yozgat’ın Çayıralan ilçesinde PTT Müdürlüğüne ait binanın bir partinin ilçe başkanlığı olarak kullanıldığı iddiasına ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/32175)

195.- Mersin Milletvekili Ali Mahir Başarır’ın, Çukurova Havalimanı’nın yapımına ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/32176)

196.- Eskişehir Milletvekili Utku Çakırözer’in, TCDD yolcu taşımacılığında engellilerin ücretsiz ulaşım hakkının askıya alındığı iddiasına ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/32177)

197.- Tunceli Milletvekili Alican Önlü’nün, Tunceli ilinin Nazımiye ilçesinde bulunan bir köyün etrafındaki yol çalışmalarına ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/32178)

198.- Adana Milletvekili İsmail Koncuk’un, DHMİ bünyesinde çalıştırılan işçilerin sınava tabi olmadan istihdam edildiği iddiasına ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/32179)

199.- Kütahya Milletvekili Ali Fazıl Kasap’ın, Eskişehir-Kütahya karayolunda bulunan Ilıca mevkinde gerçekleşen kazaların önlenmesine yönelik çalışma yapılıp yapılmayacağına ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/32180)

200.- İstanbul Milletvekili Mustafa Sezgin Tanrıkulu’nun, 10 Mart-10 Temmuz 2020 tarihleri arasında depresyon, kaygı bozukluğu gibi sebeplerle sağlık kuruluşlarına başvuranlar ile 60 yaş üstü kronik rahatsızlığı bulunan ve koronavirüsten hayatını kaybeden Bakanlık personel sayısına ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/32181)

201.- İzmir Milletvekili Murat Çepni’nin, Şanlıurfa’nın Suruç ilçesinde 33 kişinin hayatını kaybettiği bombalı saldırı olayının yargılama sürecine ilişkin sorusu ve Cumhurbaşkanı Yardımcısı Fuat Oktay’ın cevabı (7/32182)

202.- İstanbul Milletvekili Oya Ersoy’un, Diyanet İşleri Başkanlığı bünyesindeki aile ve dini rehberlik bürolarında görev yapanların şiddet gören kadınlara verdiği tavsiyelere ilişkin sorusu ve Cumhurbaşkanı Yardımcısı Fuat Oktay’ın cevabı (7/32184)

203.- İzmir Milletvekili Murat Çepni’nin, Cumhurbaşkanlığı Strateji ve Bütçe Başkanlığı’nın 2019 Yılı Faaliyet Raporu’nda açıklanan bazı harcamalara ilişkin sorusu ve Cumhurbaşkanı Yardımcısı Fuat Oktay’ın cevabı (7/32185)

204.- İstanbul Milletvekili Dilşat Canbaz Kaya’nın, 2020 yılının ilk altı ayında iş kazalarından dolayı hayatını kaybedenlere ve yapılan denetimlere ilişkin sorusu ve Aile, Çalışma ve Sosyal Hizmetler Bakanı Zehra Zümrüt Selçuk’un cevabı (7/32193)

205.- Muş Milletvekili Mensur Işık’ın, Türkiye genelinde ve Muş ili özelinde 2019-2020 yılları Nisan-Haziran dönemleri arasında işsizlik ödeneğine başvuran kişilere ilişkin sorusu ve Aile, Çalışma ve Sosyal Hizmetler Bakanı Zehra Zümrüt Selçuk’un cevabı (7/32194)

206.- Burdur Milletvekili Mehmet Göker’in, asgari ücretlilerin vergiden muaf tutulması önerisine ilişkin sorusu ve Aile, Çalışma ve Sosyal Hizmetler Bakanı Zehra Zümrüt Selçuk’un cevabı (7/32195)

207.- Antalya Milletvekili Aydın Özer’in, 2015 yılından bu yana Bakanlık tarafından Antalya ilinde yapılan ihalelere ilişkin sorusu ve Aile, Çalışma ve Sosyal Hizmetler Bakanı Zehra Zümrüt Selçuk’un cevabı (7/32196)

208.- Konya Milletvekili Esin Kara’nın, 2018 yılında EKPSS ortaöğretim, ön lisans ve lisans sınavlarına girerek kamu kurumlarına atanan engelli personel sayısına ilişkin sorusu ve Aile, Çalışma ve Sosyal Hizmetler Bakanı Zehra Zümrüt Selçuk’un cevabı (7/32198)

209.- Kayseri Milletvekili İsmail Özdemir’in, 10 Mart-30 Haziran 2020 tarihleri arasında Kayseri’de kapanan ve açılan iş yeri sayısı, işten çıkarılan ve işe alınan kişi sayısı ve kısa çalışma ödeneğinden faydalanan firma sayısına ilişkin sorusu ve Aile, Çalışma ve Sosyal Hizmetler Bakanı Zehra Zümrüt Selçuk’un cevabı (7/32199)

210.- Antalya Milletvekili Aydın Özer’in, dağ keçilerinin avlanmasına dair açılan ihaleye ve nesli tükenmekte olan hayvanlara,

-İstanbul Milletvekili Ali Kenanoğlu’nun, Türkiye’deki plastik atık ithalatına ilişkin,

-İzmir Milletvekili Murat Çepni’nin, Sakarya’nın Karasu ilçesi Hürriyet Mahallesi’nde yapılması planlanan taş ocağı projesine ve 2003-2019 yılları arasında ruhsat verilen projelere ilişkin,

-Antalya Milletvekili Aydın Özer’in, 2015 yılından bu yana Bakanlık tarafından Antalya ilinde yapılan ihalelere ilişkin soruları ve Çevre ve Şehircilik Bakanı Murat Kurum’un cevabı (7/32205), (7/32206), (7/32207), (7/32208)

211.- Düzce Milletvekili Ümit Yılmaz’ın, konut fiyatlarında görülen artışa ve Haksız Fiyat Değerlendirme Kurulu tarafından bu durumun denetlenmesine,

-Kahramanmaraş Milletvekili Sefer Aycan’ın, Kahramanmaraş’ın Çağlayancerit ilçesinde depreme karşı güvenli bina sayısını artırmaya yönelik çalışmalara,

İlişkin soruları ve Çevre ve Şehircilik Bakanı Murat Kurum’un cevabı (7/32211), (7/32212)

212.- İstanbul Milletvekili Arzu Erdem’in, İstanbul ilinde yapım aşamasında olan ve hizmete açılan millet bahçesi sayısı ile bu alanlarda sosyal mesafenin korunmasına dair alınan önlemlere ilişkin sorusu ve Çevre ve Şehircilik Bakanı Murat Kurum’un cevabı (7/32214)

213.- Kahramanmaraş Milletvekili Sefer Aycan’ın, Kahramanmaraş il merkezinde bulunan bazı mahallelerdeki binaların deprem güvenliği yönünden incelenmesi adına yürütülen çalışmalara,

- İzmir Milletvekili Hasan Kalyoncu’nun, İzmir’in Foça ilçesi Atatürk Mahallesi Hacılimanı mevkiinde mera vasfına sahip arazilerin yapılaşmaya açıldığı iddiasına,

- İzmir Milletvekili Tamer Osmanağaoğlu’nun, İzmir Körfezi’nden yayılan kokunun ve kirliliğin önlenmesine,

İzmir ilindeki yatırım ve kentsel dönüşüm programlarına,

İlişkin soruları ve Çevre ve Şehircilik Bakanı Murat Kurum’un cevabı (7/32216), (7/32217), (7/32218), (7/32219)

214.- Antalya Milletvekili Aydın Özer’in, 2015 yılından bu yana Bakanlık tarafından Antalya ilinde yapılan ihalelere ilişkin sorusu ve Dışişleri Bakanı Mevlüt Çavuşoğlu’nun cevabı (7/32220)

215.- Tunceli Milletvekili Alican Önlü’nün, Tunceli ilinde birinci derece arkeolojik sit alanı olan bir bölgeye taş ocağı işletilmesi için ruhsat verildiği iddiasına ilişkin sorusu ve Enerji ve Tabii Kaynaklar Bakanı Fatih Dönmez’in cevabı (7/32221)

216.- Antalya Milletvekili Aydın Özer’in, 2015 yılından bu yana Bakanlık tarafından Antalya ilinde yapılan ihalelere ilişkin sorusu ve Enerji ve Tabii Kaynaklar Bakanı Fatih Dönmez’in cevabı (7/32222)

217.- Şanlıurfa Milletvekili Ömer Öcalan’ın, DEDAŞ’ın elektrik borçları sebebiyle Mardin ve Şanlıurfa’nın bazı yerlerinde elektrik kesintisi yaptığı iddiasına ilişkin sorusu ve Enerji ve Tabii Kaynaklar Bakanı Fatih Dönmez’in cevabı (7/32223)

218.- Konya Milletvekili Esin Kara’nın, tarımsal sulamada kullanılan elektrik bedelinden vergilerin kaldırılması talebine ilişkin sorusu ve Enerji ve Tabii Kaynaklar Bakanı Fatih Dönmez’in cevabı (7/32224)

219.- İzmir Milletvekili Tamer Osmanağaoğlu’nun, KYK kredi borçlarının yeniden yapılandırılması ve borç faizlerinin silinmesine yönelik çalışma yapılıp yapılmadığına ilişkin sorusu ve Gençlik ve Spor Bakanı Mehmet Muharrem Kasapoğlu’nun cevabı (7/32230)

220.- Antalya Milletvekili Aydın Özer’in, 2015 yılından bu yana Bakanlık tarafından Antalya ilinde yapılan ihalelere ilişkin sorusu ve Hazine ve Maliye Bakanı Berat Albayrak’ın cevabı (7/32231)

221.- Kayseri Milletvekili İsmail Özdemir’in, Kayseri ilinde konut, taşıt ve ihtiyaç kredisi başvurusu yapan kişi sayısına ve kullanılan kredi miktarına ilişkin sorusu ve Hazine ve Maliye Bakanı Berat Albayrak’ın cevabı (7/32232)

222.- İzmir Milletvekili Tamer Osmanağaoğlu’nun, Ekonomik İstikrar Paketi kapsamında yapılan kredi başvurularına dair çeşitli verilere ilişkin sorusu ve Hazine ve Maliye Bakanı Berat Albayrak’ın cevabı (7/32233)

223.- İzmir Milletvekili Tamer Osmanağaoğlu’nun, kredi borçlarını ödeyemeyen çiftçilere ve pandemi döneminde çiftçilere sağlanan avans desteği ile ilgili verilere ilişkin sorusu ve Hazine ve Maliye Bakanı Berat Albayrak’ın cevabı (7/32234)

224.- İzmir Milletvekili Tamer Osmanağaoğlu’nun, 1 Milyon İstihdam Uygulaması projesine ilişkin sorusu ve Hazine ve Maliye Bakanı Berat Albayrak’ın cevabı (7/32235)

225.- İzmir Milletvekili Tamer Osmanağaoğlu’nun, Bakanlığa bağlı kuruluş, KİT ve kamu bankalarıyla ilgili verilere ilişkin sorusu ve Hazine ve Maliye Bakanı Berat Albayrak’ın cevabı (7/32236)

226.- İzmir Milletvekili Tamer Osmanağaoğlu’nun, 2019-2023 Stratejik Planında yer alan ve mali disiplinin korunması için alınan önlemler ile ekonomi alanında belirlenen çeşitli hedeflere ulaşmak için Bakanlıkça atılan adımlara ilişkin sorusu ve Hazine ve Maliye Bakanı Berat Albayrak’ın cevabı (7/32237)

227.- Antalya Milletvekili Aydın Özer’in, 2015 yılından bu yana Bakanlık tarafından Antalya ilinde yapılan ihalelere ilişkin sorusu ve Milli Savunma Bakanı Hulusi Akar’ın cevabı (7/32258)

228.- Balıkesir Milletvekili Ahmet Akın’ın, ülkemizdeki orman yangınlarını önleme ve mücadelede alınan önlemler ile bu yangınların nedenlerine ilişkin sorusu ve Tarım ve Orman Bakanı Bekir Pakdemirli’nin cevabı (7/32271)

229.- Tunceli Milletvekili Polat Şaroğlu’nun, Tunceli ilinde dağ keçilerinin avlanmasına yönelik ihaleye çıkıldığı iddiasına ilişkin sorusu ve Tarım ve Orman Bakanı Bekir Pakdemirli’nin cevabı (7/32272)

230.- Antalya Milletvekili Aydın Özer’in, dağ keçilerinin avlanmasına dair açılan ihaleye ilişkin sorusu ve Tarım ve Orman Bakanı Bekir Pakdemirli’nin cevabı (7/32273)

231.- Muş Milletvekili Gülüstan Kılıç Koçyiğit’in, Tunceli ilinde dağ keçilerinin avlanmasına yönelik ihaleye çıkıldığı iddiasına ilişkin sorusu ve Tarım ve Orman Bakanı Bekir Pakdemirli’nin cevabı (7/32274)

232.- Antalya Milletvekili Aydın Özer’in, 2015 yılından bu yana Bakanlık tarafından Antalya ilinde yapılan ihalelere ilişkin sorusu ve Tarım ve Orman Bakanı Bekir Pakdemirli’nin cevabı (7/32275)

233.- Muğla Milletvekili Metin Ergun’un, Çanakkale’nin Eceabat ilçesinde meydana gelen yangına ve zararların giderilmesine ilişkin sorusu ve Tarım ve Orman Bakanı Bekir Pakdemirli’nin cevabı (7/32276)

234.- Kayseri Milletvekili İsmail Özdemir’in, 2015-2020 yılları arasında Kayseri’de meydana gelen orman yangınlarına ilişkin sorusu ve Tarım ve Orman Bakanı Bekir Pakdemirli’nin cevabı (7/32277)

235.- Kayseri Milletvekili İsmail Özdemir’in, Kayseri ilinde bulunan Zamantı Irmağı’ndan sulama yapan çiftçilerden ücret talep edildiği iddiasına ilişkin sorusu ve Tarım ve Orman Bakanı Bekir Pakdemirli’nin cevabı (7/32278)

236.- İzmir Milletvekili Tamer Osmanağaoğlu’nun, lahoz balığı türünün korunmasına ilişkin sorusu ve Tarım ve Orman Bakanı Bekir Pakdemirli’nin cevabı (7/32279)

237.- İzmir Milletvekili Tamer Osmanağaoğlu’nun, su ürünleri üretiminde yaşanan artışta kalıcılığın sağlanması ve ihracatın artırılmasına ilişkin sorusu ve Tarım ve Orman Bakanı Bekir Pakdemirli’nin cevabı (7/32280)

238.- İzmir Milletvekili Tamer Osmanağaoğlu’nun, balıkçıların Covid-19 salgını nedeniyle karşılaştığı sorunların çözümüne ve kredilerinin ertelenmesi talebine ilişkin sorusu ve Tarım ve Orman Bakanı Bekir Pakdemirli’nin cevabı (7/32281)

239.- İzmir Milletvekili Tamer Osmanağaoğlu’nun, balıkçılık faaliyetlerinde teknolojinin daha etkin kullanılmasına ilişkin sorusu ve Tarım ve Orman Bakanı Bekir Pakdemirli’nin cevabı (7/32282)

240.- İzmir Milletvekili Tamer Osmanağaoğlu’nun, Ankara Tavukçuluk Araştırma Enstitüsünün çalışmalarına ve damızlık broiler üretimine ilişkin sorusu ve Tarım ve Orman Bakanı Bekir Pakdemirli’nin cevabı (7/32284)

241.- İzmir Milletvekili Tamer Osmanağaoğlu’nun, kanatlı hayvan üretiminin artırılmasına ilişkin sorusu ve Tarım ve Orman Bakanı Bekir Pakdemirli’nin cevabı (7/32285)

242.- İzmir Milletvekili Tamer Osmanağaoğlu’nun, ülkemizde bulunan yerli ırk keçilere dair çeşitli verilere ilişkin sorusu ve Tarım ve Orman Bakanı Bekir Pakdemirli’nin cevabı (7/32286)

243.- İzmir Milletvekili Tamer Osmanağaoğlu’nun, Tarım Kredi Kooperatiflerine borcunu ödeyemeyen çiftçilerin borçlarının yapılandırılmasına ilişkin sorusu ve Tarım ve Orman Bakanı Bekir Pakdemirli’nin cevabı (7/32287)

244.- İzmir Milletvekili Hasan Kalyoncu’nun, İzmir’in Foça ilçesi Atatürk Mahallesi Hacılimanı mevkiinde mera vasfına sahip arazilerin yapılaşmaya açıldığı iddiasına ilişkin sorusu ve Tarım ve Orman Bakanı Bekir Pakdemirli’nin cevabı (7/32288)

245.- İzmir Milletvekili Tamer Osmanağaoğlu’nun, TARSİM kapsamının genişletilmesi önerisine ve 2019 yılında İzmir ilinde TARSİM aracılığıyla çiftçilere yapılan ödemelere ilişkin sorusu ve Tarım ve Orman Bakanı Bekir Pakdemirli’nin cevabı (7/32289)

246.- İzmir Milletvekili Tamer Osmanağaoğlu’nun, İzmir ilindeki Kınık Kapıkaya Barajı, Dikili Geyikli Barajı ve Kınık Karadere Barajı projelerinin akıbetine ilişkin sorusu ve Tarım ve Orman Bakanı Bekir Pakdemirli’nin cevabı (7/32290)

247.- Antalya Milletvekili Aydın Özer’in, 2015 yılından bu yana Bakanlık tarafından Antalya ilinde yapılan ihalelere ilişkin sorusu ve Ticaret Bakanı Ruhsar Pekcan’ın cevabı (7/32291)

248.- Antalya Milletvekili Aydın Özer’in, 2015 yılından bu yana Bakanlık tarafından Antalya ilinde yapılan ihalelere ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/32292)

249.- İzmir Milletvekili Tamer Osmanağaoğlu’nun, Urla-Çeşme Devlet Yolu Projesinin son durumuna,

Selçuk-Ortaklar-Aydın karayolu projesinin akıbeti ile yolun yapılması için ayrılan ödenek miktarına,

İlişkin soruları ve Ulaştırma ve Altyapı Bakanı Adil Karaismailoğlu’nun cevabı (7/32293), (7/32295)

250.- İzmir Milletvekili Tamer Osmanağaoğlu’nun, Torbalı-Ödemiş-Çatal-Tire Demiryolu Projesine ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/32294)

251.- İstanbul Milletvekili Züleyha Gülüm’ün, Munzur Üniversitesi öğrencisi bir kadının kaybolması üzerine yürütülen soruşturmaya ilişkin sorusu ve Cumhurbaşkanı Yardımcısı Fuat Oktay’ın cevabı (7/32296)

252.- Ankara Milletvekili Servet Ünsal’ın, Muğla ilinde bazı plaj, iskele ve koyların özel bir şirkete devredildiği iddiasına ilişkin sorusu ve Cumhurbaşkanı Yardımcısı Fuat Oktay’ın cevabı (7/32297)

253.- Ankara Milletvekili Yıldırım Kaya’nın, Anadolu Üniversitesinin üç ders sınavı uygulamasını kaldırmasına,

Bazı vakıf yükseköğretim kurumlarının öğretim elemanlarına asgari ücret düzeyinde ücret ödedikleri iddiasına

İlişkin soruları ve Cumhurbaşkanı Yardımcısı Fuat Oktay’ın cevabı (7/32299), (7/32301)

254.- Tekirdağ Milletvekili Candan Yüceer’in, 2010-2020 yılları arasında sosyal medya paylaşımları nedeniyle haklarında işlem yapılan kişi sayısına ilişkin sorusu ve Cumhurbaşkanı Yardımcısı Fuat Oktay’ın cevabı (7/32300)

255.- Eskişehir Milletvekili Utku Çakırözer’in, Cumhurbaşkanlığı Strateji ve Bütçe Başkanlığı bütçesinde yer alan yardım ödeneğinden yararlanan belediye sayısına ilişkin sorusu ve Cumhurbaşkanı Yardımcısı Fuat Oktay’ın cevabı (7/32302)

256.- İstanbul Milletvekili Yunus Emre’nin, vakıf üniversitelerinde çalışan akademisyenlerden işten çıkartılan ya da sözleşmeleri yenilenmeyenlere ilişkin sorusu ve Cumhurbaşkanı Yardımcısı Fuat Oktay’ın cevabı (7/32303)

257.- İzmir Milletvekili Tamer Osmanağaoğlu’nun, Muğla’nın Milas ilçesinde bulunan Geyik Barajı’ndan döşenen isale hattında meydana gelen patlamalar nedeniyle oluşan zararlara,

Akdeniz kıyısındaki plastik atıkların çevreye verdiği zararların giderilmesi ve söz konusu atıkların alternatif enerji üretiminde kullanılması önerisine,

Camilerin ve Kur’an kurslarının depreme dayanıklılığına,

-Konya Milletvekili Esin Kara’nın, Meke Gölü’nde yaşanan kurumanın sebeplerinin araştırılması ve gölün kurtarılması talebine,

İlişkin soruları ve Çevre ve Şehircilik Bakanı Murat Kurum’un cevabı (7/32330), (7/32331), (7/32332), (7/32333)

258.- Kahramanmaraş Milletvekili Ali Öztunç’un, Kahramanmaraş’ın Onikişubat ilçesi Saçaklızade Mahallesinde yaşanan aydınlatma sorununa ilişkin sorusu ve Enerji ve Tabii Kaynaklar Bakanı Fatih Dönmez’in cevabı (7/32336)

259.- Konya Milletvekili Abdulkadir Karaduman’ın, Şanlıurfa, Diyarbakır ve Mardin’de çiftçilerin DEDAŞ’ın yaptığı faturalandırma ve elektrik kesintileri nedeniyle mağdur edildiği iddiasına ilişkin sorusu ve Enerji ve Tabii Kaynaklar Bakanı Fatih Dönmez’in cevabı (7/32338)

260.- İzmir Milletvekili Tamer Osmanağaoğlu’nun, vatandaşların kendi elektriklerini üretmeleri konusunda bilinçlendirilmeleri ile bu konuda devletçe verilen desteklemelere ilişkin sorusu ve Enerji ve Tabii Kaynaklar Bakanı Fatih Dönmez’in cevabı (7/32345)

261.- Edirne Milletvekili Okan Gaytancıoğlu’nun, Türkiye Futbol Federasyonu’nun bölgesel amatör liglerin tescil edilmesi kararına ilişkin sorusu ve Gençlik ve Spor Bakanı Mehmet Muharrem Kasapoğlu’nun cevabı (7/32347)

262.- Adana Milletvekili Ayhan Barut’un, öğrenim ve katkı kredisi borçlarının silinmesi önerisine ilişkin sorusu ve Gençlik ve Spor Bakanı Mehmet Muharrem Kasapoğlu’nun cevabı (7/32348)

263.- İzmir Milletvekili Ednan Arslan’ın, 2002, 2005, 2010, 2015, 2019 ve 2020 yıllarındaki milli gelir ve gelir dağılımı oranlarına ilişkin sorusu ve Hazine ve Maliye Bakanı Berat Albayrak’ın cevabı (7/32350)

264.- Artvin Milletvekili Uğur Bayraktutan’ın, Ayasofya’nın statüsünün değişmesi dolayısıyla gişe gelirlerini yöneten şirketin tazminat hakkına ilişkin sorusu ve Hazine ve Maliye Bakanı Berat Albayrak’ın cevabı (7/32351)

265.- Malatya Milletvekili Veli Ağbaba’nın, 2019 yılı ile 2020 Ocak-Mart döneminde malullük, yaşlılık ve ölüm sigortaları ile genel sağlık sigortası primi kapsamındaki devlet katkısının zamanında ödenmediği iddiasına ilişkin sorusu ve Hazine ve Maliye Bakanı Berat Albayrak’ın cevabı (7/32352)

266.- Kütahya Milletvekili Ali Fazıl Kasap’ın, cevaplandırılmayan bir yazılı soru önergesine ilişkin sorusu ve Hazine ve Maliye Bakanı Berat Albayrak’ın cevabı (7/32353)

267.- Kırklareli Milletvekili Vecdi Gündoğdu’nun, pandemi sürecinde mağdur olan esnafın ekonomik açıdan desteklenmesi için yapılması önerilen desteklere ilişkin sorusu ve Hazine ve Maliye Bakanı Berat Albayrak’ın cevabı (7/32354)

268.- Giresun Milletvekili Necati Tığlı’nın, desteklerden yararlanmak üzere süresi içinde başvuru yapamayan fındık üreticilerine ilişkin sorusu ve Tarım ve Orman Bakanı Bekir Pakdemirli’nin cevabı (7/32395)

269.- Kırklareli Milletvekili Vecdi Gündoğdu’nun, alkollü içki satışı yapan tekel bayilerinin alkol satış yasağı saatlerinin ve idari para cezalarının yeniden düzenlenmesi önerisine ilişkin sorusu ve Tarım ve Orman Bakanı Bekir Pakdemirli’nin cevabı (7/32396)

270.- Edirne Milletvekili Okan Gaytancıoğlu’nun, sözleşmeli üretim modeliyle üretim yapan ve üretim kaybı nedeniyle zarar eden çiftçilerin zararlarının karşılanması önerisine ilişkin sorusu ve Tarım ve Orman Bakanı Bekir Pakdemirli’nin cevabı (7/32397)

271.- Konya Milletvekili Esin Kara’nın, TİGEM bünyesindeki at yetiştiriciliğine ilişkin sorusu ve Tarım ve Orman Bakanı Bekir Pakdemirli’nin cevabı (7/32398)

272.- Niğde Milletvekili Ömer Fethi Gürer’in, tarım sektöründe yerli üretimin artırılmasına yönelik çalışmalara ilişkin sorusu ve Tarım ve Orman Bakanı Bekir Pakdemirli’nin cevabı (7/32399)

273.- Niğde Milletvekili Ömer Fethi Gürer’in, Milli Tarım Projesi kapsamında yapılacağı açıklanan bazı desteklemelere ilişkin sorusu ve Tarım ve Orman Bakanı Bekir Pakdemirli’nin cevabı (7/32400)

274.- Niğde Milletvekili Ömer Fethi Gürer’in, hayvancılığı desteklemelere yönelik çalışmalar ile kurbanlık hayvan ithal edilip edilmediğine ilişkin sorusu ve Tarım ve Orman Bakanı Bekir Pakdemirli’nin cevabı (7/32401)

275.- Bursa Milletvekili Yüksel Özkan’ın, Bursa ilinin Yenişehir ilçesine bağlı Marmaracık Köyünde su ve elektrik bulunmamasının oluşturduğu mağduriyetin çözümüne ilişkin sorusu ve Tarım ve Orman Bakanı Bekir Pakdemirli’nin cevabı (7/32402)

276.- Ağrı Milletvekili Abdullah Koç’un, Ağrı ilindeki çiftçilerin borçlarının ertelenmesi ve mahsulleri zarar gören çiftçilerin zararlarının karşılanması talebine ilişkin sorusu ve Tarım ve Orman Bakanı Bekir Pakdemirli’nin cevabı (7/32403)

277.- Aydın Milletvekili Süleyman Bülbül’ün, pandemi nedeniyle mağdur olan esnafın desteklenmesi talebine ilişkin sorusu ve Ticaret Bakanı Ruhsar Pekcan’ın cevabı (7/32404)

278.- Ankara Milletvekili Servet Ünsal’ın, Muğla ilinde bazı plaj, iskele ve koyların özel bir şirkete devredildiği iddiasına ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/32405)

279.- İstanbul Milletvekili Mahmut Tanal’ın, Türk Hava Yolları’nın filosunda bulunan uçak sayısına ve bazı verilere ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/32406)

280.- İstanbul Milletvekili Mahmut Tanal’ın, pandemi nedeniyle hizmet vermeyen ya da yarı zamanlı hizmet veren PTT şubelerine ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/32407)

281.- Mersin Milletvekili Alpay Antmen’in, Kanal İstanbul güzergahında bulunan arazilerle ilgili çeşitli bilgilere ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/32408)

282.- İzmir Milletvekili Tamer Osmanağaoğlu’nun, İzmir’de yapılması planlanan Dikili Küçük Tekne Yanaşma Yerleri Projesi’nin akıbetine ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/32410)

283.- İstanbul Milletvekili Mahmut Tanal’ın, Şanlıurfa ilinde yüksek hızlı tren ve modern raylı sistemlere yönelik bir proje olup olmadığına ve Mersin-Adana-Osmaniye-Gaziantep ve Gaziantep-Şanlıurfa- Mardin hızlı tren hattı projelerine dair bazı iddialara ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/32411)

284.- Zonguldak Milletvekili Deniz Yavuzyılmaz’ın, havayolu taşımacılığı kısıtlamaları gereği el konulan malzemelere ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/32412)

285.- Batman Milletvekili Feleknas Uca’nın, uçak yolculukları sırasında sosyal mesafe kuralına uyulmadığı iddiasına ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/32413)

286.- Balıkesir Milletvekili Ensar Aytekin’in, yazılı soru ve Meclis araştırması önergeleri ile kanun tekliflerine ilişkin sorusu ve Türkiye Büyük Millet Meclisi Başkan Vekili Süreyya Sadi Bilgiç’in cevabı (7/32414)

287.- Kocaeli Milletvekili Ömer Faruk Gergerlioğlu’nun, TBMM’de koronavirüse karşı alınan önlemlere ilişkin sorusu ve Türkiye Büyük Millet Meclisi Başkan Vekili Süreyya Sadi Bilgiç’in cevabı (7/32415)

288.- İstanbul Milletvekili Emine Gülizar Emecan’ın, Basın İlan Kurumu tarafından gazetelere verilen ilan kesme cezalarına ilişkin sorusu ve Cumhurbaşkanı Yardımcısı Fuat Oktay’ın cevabı (7/32418)

289.- Kocaeli Milletvekili Ömer Faruk Gergerlioğlu’nun, İstanbul Üniversitesi’nin açıköğretim programına psikoloji bölümünün eklenmesine ilişkin sorusu ve Cumhurbaşkanı Yardımcısı Fuat Oktay’ın cevabı (7/32419)

290.- Kocaeli Milletvekili Ömer Faruk Gergerlioğlu’nun, kamu görevinden ihraç edilen bir kişinin ihraç sebebine ilişkin sorusu ve Cumhurbaşkanı Yardımcısı Fuat Oktay’ın cevabı (7/32420)

291.- Malatya Milletvekili Veli Ağbaba’nın, 24 Ocak 2020 tarihinde meydana gelen deprem nedeniyle hasar gören kamu binalarına ve bu binaların güçlendirme ihalelerine,

- İstanbul Milletvekili Mehmet Bekaroğlu’nun, Danıştay Dava Daireleri Kurulu tarafından Karadeniz Bölgesi’ndeki Yeşil Yol Projesi’nin durdurulduğu iddiasına,

İlişkin soruları ve Çevre ve Şehircilik Bakanı Murat Kurum’un cevabı (7/32486), (7/32487)

292.- Ankara Milletvekili Nihat Yeşil’in, Atatürk Orman Çiftliği arazisine ve bu arazinin imar değişikliği kapsamında yapılaşmaya açılan kısmına ilişkin sorusu ve Çevre ve Şehircilik Bakanı Murat Kurum’un cevabı (7/32489)

293.- Bursa Milletvekili Nurhayat Altaca Kayışoğlu’nun, Bursa ilinin Gürsu ilçesinin Yenidoğan Mahallesi’ne doğalgaz bağlanmasına yönelik bir çalışma yapılıp yapılmadığına ilişkin sorusu ve Enerji ve Tabii Kaynaklar Bakanı Fatih Dönmez’in cevabı (7/32491)

294.- Burdur Milletvekili Mehmet Göker’in, ülkemizin dış borç stokuna ilişkin sorusu ve Hazine ve Maliye Bakanı Berat Albayrak’ın cevabı (7/32493)

295.- Eskişehir Milletvekili Arslan Kabukcuoğlu’nun, Bakanlıkça pandemi döneminde hayata geçirilen ekonomik tedbirlerin yeterliliğine ilişkin sorusu ve Hazine ve Maliye Bakanı Berat Albayrak’ın cevabı (7/32494)

296.- Batman Milletvekili Necdet İpekyüz’ün, Bakanlık tarafından SGK’ya ödenmesi gereken borç miktarına ilişkin sorusu ve Hazine ve Maliye Bakanı Berat Albayrak’ın cevabı (7/32495)

297.- Eskişehir Milletvekili Arslan Kabukcuoğlu’nun, 2019 yılı ile 2020 Ocak-Mart döneminde sosyal güvenlik ve genel sağlık sigortası primi kapsamındaki devlet katkısının ödenmediği iddiasına ilişkin sorusu ve Hazine ve Maliye Bakanı Berat Albayrak’ın cevabı (7/32496)

298.- Eskişehir Milletvekili Arslan Kabukcuoğlu’nun, kamu bankalarının çiftçilere ve esnaflara verdiği finansal desteklere ve son beş yılda gerçekleşen zararlarına ilişkin sorusu ve Hazine ve Maliye Bakanı Berat Albayrak’ın cevabı (7/32497)

299.- Kocaeli Milletvekili Ömer Faruk Gergerlioğlu’nun, pandemi sürecinde kredi başvurusu yapıp kredi alamayan kişilere ilişkin sorusu ve Hazine ve Maliye Bakanı Berat Albayrak’ın cevabı (7/32498)

300.- Aydın Milletvekili Aydın Adnan Sezgin’in, bir yazılı soru önergesine verilen cevaba ilişkin sorusu ve Tarım ve Orman Bakanı Bekir Pakdemirli’nin cevabı (7/32525)

301.- Gaziantep Milletvekili İmam Hüseyin Filiz’in, bir miktar Hazine arazisinin tarım amaçlı kullanıma açılacağına dair yapılan açıklamaya ve 2020 yılı itibarıyla Gaziantep’te tarımsal kullanıma açılan Hazine arazilerine ilişkin sorusu ve Tarım ve Orman Bakanı Bekir Pakdemirli’nin cevabı (7/32526)

302.- Kocaeli Milletvekili Lütfü Türkkan’ın, bir e-ticaret sitesinde şüpheli ve yasa dışı satış yapıldığı iddiasına ilişkin sorusu ve Ticaret Bakanı Ruhsar Pekcan’ın cevabı (7/32528)

303.- Şırnak Milletvekili Hüseyin Kaçmaz’ın, YHT, ana hat ve bölgesel trenlerde engelli yolculara kısıtlama getirilmesi kararına ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/32529)

304.- Ağrı Milletvekili Dirayet Dilan Taşdemir’in, Ağrı Belediyesinin bazı uygulamaları nedeniyle dolmuş esnafının yaşadığı mağduriyete ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/32530)

305.- Bursa Milletvekili Nurhayat Altaca Kayışoğlu’nun, Bursa-Ankara Yüksek Hızlı Tren Projesi’nin ne zaman faaliyete geçeceğine ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/32531)

306.- İstanbul Milletvekili Aykut Erdoğdu’nun, şehirlerarası tren seferlerinde engellilerin ulaşımının askıya alınmasına ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/32532)

307.- Şanlıurfa Milletvekili Ayşe Sürücü’nün, Şanlıurfa ilinin Hızlı Demiryolu Projesi kapsamına dahil edilmemesine ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/32533)

308.- Mersin Milletvekili Behiç Çelik’in, TCDD Taşımacılık A.Ş. tarafından yapılan görevde yükselme ve unvan değişikliği sınavına ait mülakat ve atanma tarihlerine ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/32534)

309.- Kocaeli Milletvekili Ömer Faruk Gergerlioğlu’nun, Yenişakran Cezaevinde bulunan bir kişinin sağlık durumundan dolayı mağdur olduğu iddiasına ilişkin sorusu ve Cumhurbaşkanı Yardımcısı Fuat Oktay’ın cevabı (7/32536)

310.- Yozgat Milletvekili Ali Keven’in, salgın sebebiyle kapalı olan kahvehane, kıraathane, internet kafe gibi işyerlerini işleten esnafa destek verilmesine ilişkin sorusu ve Cumhurbaşkanı Yardımcısı Fuat Oktay’ın cevabı (7/32539)

311.- Konya Milletvekili Abdulkadir Karaduman’ın, Samsun ilinde yapılması planlanan biyokütle enerji santralinin çevreye etkilerine ilişkin sorusu ve Çevre ve Şehircilik Bakanı Murat Kurum’un cevabı (7/32568)

312.- Karabük Milletvekili Hüseyin Avni Aksoy’un, Karabük ilinde 2017 yılında açılan Eskipazar Devlet Hastane binasının zemininde yaşanan çökme sorununa,

-Balıkesir Milletvekili Ensar Aytekin’in, Covid-19 salgını nedeniyle ertelenen TOKİ ödemelerinin tahsil edilmesine,

-Edirne Milletvekili Okan Gaytancıoğlu’nun, imar barışından yararlananlar ile başvuruları reddedilenlere,

İlişkin soruları ve Çevre ve Şehircilik Bakanı Murat Kurum’un cevabı 7/32570), (7/32571), (7/32572)

313.- Kocaeli Milletvekili Ömer Faruk Gergerlioğlu’nun, İstanbul’da ikamet eden Uygur Türkü bir kişinin ailesinin başka bir ülkede yaşadığı olaylara dair bazı iddialarına ilişkin sorusu ve Dışişleri Bakanı Mevlüt Çavuşoğlu’nun cevabı (7/32579)

314.- Mersin Milletvekili Behiç Çelik’in, Akkuyu Nükleer Güç Santrali inşaat alanında kule vincinin devrildiği iddiasına ilişkin sorusu ve Enerji ve Tabii Kaynaklar Bakanı Fatih Dönmez’in cevabı (7/32580)

315.- Zonguldak Milletvekili Deniz Yavuzyılmaz’ın, Türkiye’nin toryum elementi rezervi ile konuyla ilgili çalışmalara ilişkin sorusu ve Enerji ve Tabii Kaynaklar Bakanı Fatih Dönmez’in cevabı (7/32581)

316.- Adana Milletvekili Orhan Sümer’in, Türkiye’de yüksek gerilim hatlarının uzunluğuna ve son on yılda bunların neden olduğu ölümlere ilişkin sorusu ve Enerji ve Tabii Kaynaklar Bakanı Fatih Dönmez’in cevabı (7/32582)

317.- Ordu Milletvekili Seyit Torun’un, Ordu ilinde yürütülen maden arama çalışmalarına ilişkin sorusu ve Enerji ve Tabii Kaynaklar Bakanı Fatih Dönmez’in cevabı (7/32583)

318.- İstanbul Milletvekili Gürsel Tekin’in, Mali Suçları Araştırma Kurulu’nun sorgulama sisteminin siyasilere kapalı olup olmadığına ilişkin sorusu ve Hazine ve Maliye Bakanı Berat Albayrak’ın cevabı (7/32584)

319.- Ankara Milletvekili Murat Emir’in, koronavirüs pandemisi sürecinde MASAK tarafından haksız fiyat artışı ve stokçuluk yaptığı tespit edilen firmalara ilişkin sorusu ve Hazine ve Maliye Bakanı Berat Albayrak’ın cevabı (7/32585)

320.- Denizli Milletvekili Gülizar Biçer Karaca’nın, Denizli’nin Çal ilçesindeki mısır ve ayçiçeği üreticilerine yeterli su temin edilmediği iddiasına ilişkin sorusu ve Tarım ve Orman Bakanı Bekir Pakdemirli’nin cevabı (7/32624)

321.- Bursa Milletvekili Nurhayat Altaca Kayışoğlu’nun, Bursa’nın Karacabey ilçesine bağlı statüleri değişip mahalle olan bazı köylerin arazilerinin ilçe belediyesi tarafından satılmasına ilişkin sorusu ve Tarım ve Orman Bakanı Bekir Pakdemirli’nin cevabı (7/32625)

322.- Antalya Milletvekili Aydın Özer’in, ülkemizde tarımsal sulama yapılan alan miktarına ilişkin sorusu ve Tarım ve Orman Bakanı Bekir Pakdemirli’nin cevabı (7/32626)

323.- Ordu Milletvekili Mustafa Adıgüzel’in, Ordu ilinin Kumru ilçesinde bulunan bir ormanda ağaçlara işaretleme yapıldığı ve bölgeye taş ocağı yapılacağı iddialarına ilişkin sorusu ve Tarım ve Orman Bakanı Bekir Pakdemirli’nin cevabı (7/32627)

324.- Balıkesir Milletvekili Ensar Aytekin’in, 2012-2020 yılları arasında orman köylerinde kırsal kalkınmayı sağlamak üzere uygulanan proje sayısına ilişkin sorusu ve Tarım ve Orman Bakanı Bekir Pakdemirli’nin cevabı (7/32629)

325.- Karabük Milletvekili Hüseyin Avni Aksoy’un, Karabük ilinin tarım, hayvancılık ve orman ürünlerinden daha çok yararlanması için teşvik verilmesine yönelik çalışmalara ilişkin sorusu ve Tarım ve Orman Bakanı Bekir Pakdemirli’nin cevabı (7/32631)

326.- Eskişehir Milletvekili Jale Nur Süllü’nün, Eskişehir ilindeki mera ıslah çalışmalarına ilişkin sorusu ve Tarım ve Orman Bakanı Bekir Pakdemirli’nin cevabı (7/32634)

327.- Eskişehir Milletvekili Arslan Kabukcuoğlu’nun, Eskişehir’de yaşanan su kesintileri nedeniyle mağdur olan çiftçilere ilişkin sorusu ve Tarım ve Orman Bakanı Bekir Pakdemirli’nin cevabı (7/32635)

328.- Ankara Milletvekili Nihat Yeşil’in, Ankara genelinde kapanan iş yeri sayısı ile esnaflara yönelik destekleme çalışmalarına ilişkin sorusu ve Ticaret Bakanı Ruhsar Pekcan’ın cevabı (7/32636)

329.- Edirne Milletvekili Okan Gaytancıoğlu’nun, Edirne ilinin Uzunköprü ilçesinde bulunan Eskiköy sınır kapısının açılması önerisine ilişkin sorusu ve Ticaret Bakanı Ruhsar Pekcan’ın cevabı (7/32637)

330.- Zonguldak Milletvekili Deniz Yavuzyılmaz’ın, 30 Kasım 2007 tarihinde İstanbul-Isparta seferini yapan bir yolcu uçağının düştüğü olaya yönelik araştırmalara ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/32638)

331.- Kastamonu Milletvekili Hasan Baltacı’nın, Karayolları Genel Müdürlüğü bünyesinde aynı işi yapan kamu işçilerinin farklı ücret almalarına ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/32639)

332.- Tunceli Milletvekili Alican Önlü’nün, Kars ili Sarıkamış ilçesinde bir köye cami yapılmasına ilişkin sorusu ve Cumhurbaşkanı Yardımcısı Fuat Oktay’ın cevabı (7/32641)

333.- Aydın Milletvekili Süleyman Bülbül’ün, bir araştırma sonucuna göre Aydın Adnan Menderes Üniversitesinin memnuniyet kriteri sıralamasında gerilemesine ilişkin sorusu ve Cumhurbaşkanı Yardımcısı Fuat Oktay’ın cevabı (7/32642)

334.- Adana Milletvekili Tulay Hatımoğulları Oruç’un, Adana’nın Karataş ilçesinde tarıma dayalı organize sanayi bölgesi kurulmasına yönelik projeye ilişkin sorusu ve Tarım ve Orman Bakanı Bekir Pakdemirli’nin cevabı (7/32685)

335.- Adana Milletvekili Kemal Peköz’ün, Adana’nın Karataş ilçesinde tarıma dayalı organize sanayi bölgesi kurulmasına yönelik projeye ilişkin sorusu ve Tarım ve Orman Bakanı Bekir Pakdemirli’nin cevabı (7/32686)

336.- Antalya Milletvekili Aydın Özer’in, zirai ilaç satma yetkisine yönelik yapılan yönetmelik değişikliğine ilişkin sorusu ve Tarım ve Orman Bakanı Bekir Pakdemirli’nin cevabı (7/32688)

337.- Burdur Milletvekili Mehmet Göker’in, esnaflar için destek kredi paketlerine ve Burdur’da kredi almak için başvuran esnaf sayısına ilişkin sorusu ve Ticaret Bakanı Ruhsar Pekcan’ın cevabı (7/32690)

338.- Konya Milletvekili Abdulkadir Karaduman’ın, Şanlıurfa iline yapılacağı ifade edilen hızlı tren hattının henüz yapılmamasına ilişkin sorusu ve Ulaştırma ve Altyapı Bakanı Adil Karaismailoğlu’nun cevabı (7/32691)

339.- İstanbul Milletvekili Sibel Özdemir’in, kanun tekliflerine dair çeşitli verilere ilişkin sorusu ve Türkiye Büyük Millet Meclisi Başkan Vekili Süreyya Sadi Bilgiç’in cevabı (7/32693)

340.- Adana Milletvekili Ayhan Barut’un, askerlerin görev bölgelerine sevkinin demiryolu ve havayolu üzerinden gerçekleştirilmesi önerisine ilişkin sorusu ve Cumhurbaşkanı Yardımcısı Fuat Oktay’ın cevabı (7/32694)

341.- Denizli Milletvekili Yasin Öztürk’ün, Türk Hava Kurumunun sahip olduğu yangın uçağı sayısına ve son on yılda kaç yangına müdahale ettiğine,

Türk Hava Kurumunun gayrimenkulleri ile gelir ve giderlerine,

İlişkin soruları ve Cumhurbaşkanı Yardımcısı Fuat Oktay’ın cevabı (7/32697), (7/32698)

342.- Denizli Milletvekili Yasin Öztürk’ün, psikoloji bölümünün örgün eğitim programlarındaki kontenjan sayısına ve açık öğretim programlarına dahil edilmesine ilişkin sorusu ve Cumhurbaşkanı Yardımcısı Fuat Oktay’ın cevabı (7/32699)

343.- İstanbul Milletvekili Ahmet Ünal Çeviköz’ün, Ayasofya’da bir grubun Taliban bayrağı açmasına ilişkin sorusu ve Cumhurbaşkanı Yardımcısı Fuat Oktay’ın cevabı (7/32700)

344.- Niğde Milletvekili Ömer Fethi Gürer’in, Erzincan’da elektrik borcu nedeniyle sulama suyu kesilen çiftçilere kolaylık sağlanması talebine ilişkin sorusu ve Cumhurbaşkanı Yardımcısı Fuat Oktay’ın cevabı (7/32701)

345.- Antalya Milletvekili Aydın Özer’in, esnaf ve çiftçilerin vergi ve sigorta borçlarının yapılandırılmasına dair bir çalışma yapılıp yapılmadığına ve destek kredilerinden yararlanan kişilere ilişkin sorusu ve Hazine ve Maliye Bakanı Berat Albayrak’ın cevabı (7/32722)

346.- Eskişehir Milletvekili Arslan Kabukcuoğlu’nun, Covid-19 pandemisinden etkilenen turizm sektörünün desteklenmesi önerisine ilişkin sorusu ve Hazine ve Maliye Bakanı Berat Albayrak’ın cevabı (7/32725)

347.- Niğde Milletvekili Ömer Fethi Gürer’in, 2019 yılı ve 2020 yılının ilk 6 ayında gerçek ve tüzel kişilere kesilen ceza tutarına ilişkin sorusu ve Hazine ve Maliye Bakanı Berat Albayrak’ın cevabı (7/32726)

348.- İzmir Milletvekili Tamer Osmanağaoğlu’nun, ülkemizdeki kekik üretiminde yabancı otla mücadeleye ve bu üretimin artırılması konusunda yapılan çalışmalara ilişkin sorusu ve Tarım ve Orman Bakanı Bekir Pakdemirli’nin cevabı (7/32782)

349.- İzmir Milletvekili Tamer Osmanağaoğlu’nun, süs bitkileri sektörünün desteklenmesine ve bu sektörden elde edilmesi öngörülen gelire ilişkin sorusu ve Tarım ve Orman Bakanı Bekir Pakdemirli’nin cevabı (7/32783)

350.- İzmir Milletvekili Tamer Osmanağaoğlu’nun, hayvanların satışının yapıldığı dükkanlarda alınan önlemler ile evcil hayvanlar ile sokak hayvanlarının sahiplendirilmesine yönelik Bakanlıkça yürütülen çalışmalara ilişkin sorusu ve Tarım ve Orman Bakanı Bekir Pakdemirli’nin cevabı (7/32784)

351.- İzmir Milletvekili Tamer Osmanağaoğlu’nun, ülkemizde tarım amaçlı ve evsel su kullanımına dair verilere ve su kullanımında verimin artırılmasına yönelik çalışmalara ilişkin sorusu ve Tarım ve Orman Bakanı Bekir Pakdemirli’nin cevabı (7/32785)

352.- İzmir Milletvekili Tamer Osmanağaoğlu’nun, ülkemizdeki su kaynaklarının azalmasına karşı alınacak önlemlere ilişkin sorusu ve Tarım ve Orman Bakanı Bekir Pakdemirli’nin cevabı (7/32786)

353.- Eskişehir Milletvekili Metin Nurullah Sazak’ın, Eskişehir ilindeki tarım arazilerinin su gereksiniminin karşılanması için yapılması planlanan barajların akıbetine ilişkin sorusu ve Tarım ve Orman Bakanı Bekir Pakdemirli’nin cevabı (7/32788)

354.- Yozgat Milletvekili İbrahim Ethem Sedef’in, 2020 yılı yatırım programında Yozgat-Sorgun Araplı Göleti İkmali Yapım İşi için bir bütçe ayrılıp ayrılmadığına ilişkin sorusu ve Tarım ve Orman Bakanı Bekir Pakdemirli’nin cevabı (7/32789)

355.- Kayseri Milletvekili İsmail Özdemir’in, Kayseri ilinde bulunan hayvan geçici bakımevlerinin ilçelere göre dağılımları ile bakımevlerine yapılan denetimlere ilişkin sorusu ve Tarım ve Orman Bakanı Bekir Pakdemirli’nin cevabı (7/32790)

356.- Kahramanmaraş Milletvekili Sefer Aycan’ın, tarım ilaçlarına dair bazı verilere ilişkin sorusu ve Tarım ve Orman Bakanı Bekir Pakdemirli’nin cevabı (7/32791)

357.- Edirne Milletvekili Orhan Çakırlar’ın, çeltik ekimi yapmak isteyen ancak sıhhi tedbir ve ruhsat ücretlerini ödemeyen üreticilere cezai işlem yapılmaması talebine ilişkin sorusu ve Tarım ve Orman Bakanı Bekir Pakdemirli’nin cevabı (7/32792)

358.- Mersin Milletvekili Behiç Çelik’in, Anamur-Mersin-Girne arasında su isale hattının onarım işine ilişkin sorusu ve Tarım ve Orman Bakanı Bekir Pakdemirli’nin cevabı (7/32793)

359.- Kayseri Milletvekili Dursun Ataş’ın, Kayseri’nin Tomarza ilçesinde DSİ tarafından yapılan toplulaştırma işlemlerine ilişkin sorusu ve Tarım ve Orman Bakanı Bekir Pakdemirli’nin cevabı (7/32794)

360.- Hatay Milletvekili İsmet Tokdemir’in, Hatay ilinde sulama birliklerine kayıtlı ve borcu olan çiftçi sayısına ilişkin sorusu ve Tarım ve Orman Bakanı Bekir Pakdemirli’nin cevabı (7/32795)

361.- Niğde Milletvekili Ömer Fethi Gürer’in, borçları nedeniyle çiftçi desteği ödemelerinde kesinti yapılan çiftçi sayısına ilişkin sorusu ve Tarım ve Orman Bakanı Bekir Pakdemirli’nin cevabı (7/32797)

362.- Niğde Milletvekili Ömer Fethi Gürer’in, canlı hayvanlar ve hayvansal ürünlerdeki belirli maddeler ile bunların kalıntılarının izlenmesine ilişkin sorusu ve Tarım ve Orman Bakanı Bekir Pakdemirli’nin cevabı (7/32798)

363.- Burdur Milletvekili Mehmet Göker’in, Susuz Ovası’nda tarım yapan çiftçilerin sulama sorunlarına ilişkin sorusu ve Tarım ve Orman Bakanı Bekir Pakdemirli’nin cevabı (7/32800)

364.- Hatay Milletvekili Mehmet Güzelmansur’un, Yarseli Sulama Birliği havzasında bazı çiftçilere sulama hizmeti verilmediği halde fatura kesilmesine ilişkin sorusu ve Tarım ve Orman Bakanı Bekir Pakdemirli’nin cevabı (7/32802)

365.- Ankara Milletvekili Levent Gök’ün, 2015-2020 yılları arasında internetten satışı yapılan gıda takviyelerine ilişkin sorusu ve Ticaret Bakanı Ruhsar Pekcan’ın cevabı (7/32803)

366.- İzmir Milletvekili Tamer Osmanağaoğlu’nun, uluslararası taşımacılık yapan Türkiye plakalı tırlara Türkmenistan’ın sınır kapılarını açması ve Kazakistan’ın güzergâh izni vermesi yönünde yapılan girişimlere ilişkin sorusu ve Ticaret Bakanı Ruhsar Pekcan’ın cevabı (7/32804)

367.- Ankara Milletvekili Murat Emir’in, 01.08.2020 tarihi itibarıyla yeni nesil yazar kasa kullanmaya başlayan işletmelere ilişkin sorusu ve Ticaret Bakanı Ruhsar Pekcan’ın cevabı (7/32805)

368.- Niğde Milletvekili Ömer Fethi Gürer’in, gıda ve tüketimde israfı önlemeye yönelik çalışmalara ilişkin sorusu ve Cumhurbaşkanı Yardımcısı Fuat Oktay’ın cevabı (7/32810)

369.- İstanbul Milletvekili Ali Şeker’in, pandemi sürecinde mağdur olan kahvehane ve kıraathanelere destek verilmesine ilişkin sorusu ve Cumhurbaşkanı Yardımcısı Fuat Oktay’ın cevabı (7/32811)

370.- İstanbul Milletvekili Yüksel Mansur Kılınç’ın, FETÖ/PDY kapsamında haklarında arama kararı bulunan ve kamudan ödeme aldıkları tespit edilen kişilere ilişkin sorusu ve Hazine ve Maliye Bakanı Berat Albayrak’ın cevabı (7/32862)

371.- Konya Milletvekili Esin Kara’nın, devletten olan alacakların SGK ve BAĞ-KUR borçlarına mahsup edilebilmesi önerisine ilişkin sorusu ve Hazine ve Maliye Bakanı Berat Albayrak’ın cevabı (7/32864)

372.- Eskişehir Milletvekili Arslan Kabukcuoğlu’nun, bir ekonomik tahmin ve analiz kuruluşunun Türkiye için hazırladığı raporda yer alan ifadelere ilişkin sorusu ve Hazine ve Maliye Bakanı Berat Albayrak’ın cevabı (7/32865)

373.- İstanbul Milletvekili Mahmut Tanal’ın, Şanlıurfa ilinin Harran ilçesinde bulunan bankalara dair çeşitli verilere ilişkin sorusu ve Hazine ve Maliye Bakanı Berat Albayrak’ın cevabı (7/32866)

374.- Adana Milletvekili İsmail Koncuk’un, döviz kuru ve altın fiyatlarındaki artış nedeniyle istihdam kaybını önlemek için alınan tedbirlere ve KDV oranlarının düşürülmesi önerisine ilişkin sorusu ve Hazine ve Maliye Bakanı Berat Albayrak’ın cevabı (7/32867)

375.- Nevşehir Milletvekili Faruk Sarıaslan’ın, patates üreticilerinin sorunlarına ilişkin sorusu ve Tarım ve Orman Bakanı Bekir Pakdemirli’nin cevabı (7/32902)

376.- Adana Milletvekili Ayhan Barut’un, mevzuat değişikliği ile tarım arazisi dışına çıkarılan ve tarım dışı kullanım izinli sayılan alanlara ilişkin sorusu ve Tarım ve Orman Bakanı Bekir Pakdemirli’nin cevabı (7/32903)

377.- Niğde Milletvekili Ömer Fethi Gürer’in, ülkemizde yapılan av ihalelerine ilişkin sorusu ve Tarım ve Orman Bakanı Bekir Pakdemirli’nin cevabı (7/32904)

378.- Niğde Milletvekili Ömer Fethi Gürer’in, sera gazı emisyonlarının azaltılmasına ilişkin sorusu ve Tarım ve Orman Bakanı Bekir Pakdemirli’nin cevabı (7/32905)

379.- Niğde Milletvekili Ömer Fethi Gürer’in, tarımsal üretim kooperatiflerine ilişkin sorusu ve Tarım ve Orman Bakanı Bekir Pakdemirli’nin cevabı (7/32906)

380.- Niğde Milletvekili Ömer Fethi Gürer’in, tohum ıslah çalışmalarına ve tescillenen tohum türlerine ilişkin sorusu ve Tarım ve Orman Bakanı Bekir Pakdemirli’nin cevabı (7/32907)

381.- Niğde Milletvekili Ömer Fethi Gürer’in, anız yakma uygulamasına ilişkin sorusu ve Tarım ve Orman Bakanı Bekir Pakdemirli’nin cevabı (7/32908)

382.- Niğde Milletvekili Ömer Fethi Gürer’in, patates üreticilerinin sorunlarına ilişkin sorusu ve Tarım ve Orman Bakanı Bekir Pakdemirli’nin cevabı (7/32909)

383.- Konya Milletvekili Abdulkadir Karaduman’ın, buğday üretimine ilişkin sorusu ve Tarım ve Orman Bakanı Bekir Pakdemirli’nin cevabı (7/32910)

384.- Kayseri Milletvekili İsmail Özdemir’in, Kayseri ilindeki çayır ve meralar ile yem bitkisi üretimine ilişkin sorusu ve Tarım ve Orman Bakanı Bekir Pakdemirli’nin cevabı (7/32911)

385.- Konya Milletvekili Esin Kara’nın, mevsimlik işçilerin çalışma şartlarının iyileştirilmesi talebine ilişkin sorusu ve Tarım ve Orman Bakanı Bekir Pakdemirli’nin cevabı (7/32912)

386.- Konya Milletvekili Esin Kara’nın, Konya’nın Hüyük ilçesindeki danelik mısır üretimine ilişkin sorusu ve Tarım ve Orman Bakanı Bekir Pakdemirli’nin cevabı (7/32913)

387.- Antalya Milletvekili Feridun Bahşi’nin, gümrük vergisi oranlarının düşürülmesiyle yerli muz üreticilerinin mağdur olmasına ilişkin sorusu ve Tarım ve Orman Bakanı Bekir Pakdemirli’nin cevabı (7/32914)

388.- Manisa Milletvekili Bekir Başevirgen’in, hayvan yetiştiriciliğinde kullanılan saman fiyatlarında yaşanan artışa ilişkin sorusu ve Tarım ve Orman Bakanı Bekir Pakdemirli’nin cevabı (7/32916)

389.- Kırşehir Milletvekili Metin İlhan’ın, Kırşehir ilinde zarara uğrayan çiftçilerin desteklenmesine yönelik çalışmalara ilişkin sorusu ve Tarım ve Orman Bakanı Bekir Pakdemirli’nin cevabı (7/32919)

390.- Niğde Milletvekili Ömer Fethi Gürer’in, tarım makineleri ihracatına ilişkin sorusu ve Ticaret Bakanı Ruhsar Pekcan’ın cevabı (7/32920)

391.- Niğde Milletvekili Ömer Fethi Gürer’in, 2020 yılının ilk 6 ayında ithal edilen gıda ürünlerine,

2020 yılının ilk altı ayında yapılan hububat ve bakliyat ithalatına ve ithalatı yapılan gıda ürünü sayısına,

İlişkin soruları ve Ticaret Bakanı Ruhsar Pekcan’ın cevabı (7/32921), (7/33232)

392.- Niğde Milletvekili Ömer Fethi Gürer’in, ülkemizdeki pazarlama ve tüketim kooperatifi verilerine,

Ülkemizde bulunan pazarlama ve tüketim kooperatifi sayısına ve bunların denetimine,

İlişkin soruları ve Ticaret Bakanı Ruhsar Pekcan’ın cevabı (7/32922), (7/33231)

393.- Gaziantep Milletvekili Bayram Yılmazkaya’nın, Antep fıstığı üreticisinin desteklenmesine ilişkin sorusu ve Cumhurbaşkanı Yardımcısı Fuat Oktay’ın cevabı (7/32934)

394.- İstanbul Milletvekili Mustafa Sezgin Tanrıkulu’nun, 2002 ve 2020 yıllarında Türkiye genelinde bulunan makam aracı sayısına ve illere göre dağılımına ilişkin sorusu ve Hazine ve Maliye Bakanı Berat Albayrak’ın cevabı (7/32965)

395.- Adana Milletvekili Orhan Sümer’in, son 10 yılda dolar üzerinden yapılan kamu ihalelerine ilişkin sorusu ve Hazine ve Maliye Bakanı Berat Albayrak’ın cevabı (7/32966)

396.- Ankara Milletvekili Levent Gök’ün, 2002-2020 yılları arasındaki dolar kuruna dair verilere ve Türk Lirası’nın değerlenmesine yönelik politikalara ilişkin sorusu ve Hazine ve Maliye Bakanı Berat Albayrak’ın cevabı (7/32967)

397.- Zonguldak Milletvekili Deniz Yavuzyılmaz’ın, Devlet Malzeme Ofisi tarafından yüklenici firmalar aracılığıyla tedarik edilen tıbbi ürünlere ve firmalar tarafından yapılan bağışlara ilişkin sorusu ve Hazine ve Maliye Bakanı Berat Albayrak’ın cevabı (7/32969)

398.- Gaziantep Milletvekili Bayram Yılmazkaya’nın, Antep fıstığı üreticisinin desteklenmesine ilişkin sorusu ve Tarım ve Orman Bakanı Bekir Pakdemirli’nin cevabı (7/33009)

399.- Zonguldak Milletvekili Deniz Yavuzyılmaz’ın, tarımsal üretimde yasaklanan pestisitlere ve yasaklı ürünlerin satış ve dağıtımının denetlenmesine ilişkin sorusu ve Tarım ve Orman Bakanı Bekir Pakdemirli’nin cevabı (7/33010)

400.- Manisa Milletvekili Ahmet Vehbi Bakırlıoğlu’nun, 2019 ve 2020 yıllarında Tarım ve Orman İl ve İlçe Müdürlüklerine teslim edilen üretim sözleşmelerine ilişkin sorusu ve Tarım ve Orman Bakanı Bekir Pakdemirli’nin cevabı (7/33012)

401.- Edirne Milletvekili Okan Gaytancıoğlu’nun, Çiftçi Mallarını Koruma Başkanlıklarına ilişkin sorusu ve Tarım ve Orman Bakanı Bekir Pakdemirli’nin cevabı (7/33016)

402.- Edirne Milletvekili Okan Gaytancıoğlu’nun, TARSİM’in rüzgâr kaynaklı tarımsal zararı karşılama şartlarına ilişkin sorusu ve Tarım ve Orman Bakanı Bekir Pakdemirli’nin cevabı (7/33017)

403.- Zonguldak Milletvekili Deniz Yavuzyılmaz’ın, Türkiye genelinde ve Zonguldak ilinde 2020 yılında tescil edilen, terkin edilen ve üretime ara veren iş yeri sayılarına ilişkin sorusu ve Ticaret Bakanı Ruhsar Pekcan’ın cevabı (7/33022)

404.- İstanbul Milletvekili Mustafa Sezgin Tanrıkulu’nun, TBMM İçtüzüğü değişikliği çalışmalarına ilişkin sorusu ve Türkiye Büyük Millet Meclisi Başkan Vekili Süreyya Sadi Bilgiç’in cevabı (7/33028)

405.- İstanbul Milletvekili Mahmut Tanal’ın, Şanlıurfa ili Eyyübiye ilçesinde hasta yakınları misafirhanesi olarak kurulacağı söylenen bir binanın belediyenin hizmet binasına dönüştürülmesine ilişkin sorusu ve Cumhurbaşkanı Yardımcısı Fuat Oktay’ın cevabı (7/33033)

406.- İzmir Milletvekili Bedri Serter’in, 2004-2019 yılları arasında toplanan deprem vergisine ilişkin sorusu ve Cumhurbaşkanı Yardımcısı Fuat Oktay’ın cevabı (7/33036)

407.- Batman Milletvekili Necdet İpekyüz’ün, bir gazeteciye TCK 216 kapsamında dava açılmasına ilişkin sorusu ve Adalet Bakanı Abdulhamit Gül’ün cevabı (7/33046)

408.- Eskişehir Milletvekili Arslan Kabukcuoğlu’nun, ekonomi alanında yapılan çalışmalara ilişkin sorusu ve Hazine ve Maliye Bakanı Berat Albayrak’ın cevabı (7/33088)

409.- İzmir Milletvekili Bedri Serter’in, 2004-2019 yılları arasında toplanan deprem vergisine ilişkin sorusu ve Hazine ve Maliye Bakanı Berat Albayrak’ın cevabı (7/33089)

410.- Adana Milletvekili Ayhan Barut’un, yapılan yönetmelik değişikliği ile bitki koruma ürünleri satış yetkisi ve depo izninin ziraat mühendisleri dışında başka meslek gruplarına da verilmesine ilişkin sorusu ve Tarım ve Orman Bakanı Bekir Pakdemirli’nin cevabı (7/33155)

411.- Edirne Milletvekili Okan Gaytancıoğlu’nun, Edirne’nin Enez ilçesi Vakıf köyünde bulunan Doğa Koruma ve Milli Parklar Genel Müdürlüğünün sosyal tesislerinin Türkiye Gençlik Vakfına devredilmesine ilişkin sorusu ve Tarım ve Orman Bakanı Bekir Pakdemirli’nin cevabı (7/33156)

412.- Afyonkarahisar Milletvekili Burcu Köksal’ın, patates üreticilerinin sorunlarına ilişkin sorusu ve Tarım ve Orman Bakanı Bekir Pakdemirli’nin cevabı (7/33159)

413.- Afyonkarahisar Milletvekili Burcu Köksal’ın, Afyonkarahisar’da yaşanan don olayı nedeniyle mağdur olan çiftçilerin zararının karşılanmasına ilişkin sorusu ve Tarım ve Orman Bakanı Bekir Pakdemirli’nin cevabı (7/33160)

414.- Diyarbakır Milletvekili Garo Paylan’ın, ceviz üretimine ve ithalatına ilişkin sorusu ve Tarım ve Orman Bakanı Bekir Pakdemirli’nin cevabı (7/33164)

415.- Ankara Milletvekili Gamze Taşcıer’in, internet üzerinden satış yapan bir firma ile ilgili iddialara ilişkin sorusu ve Ticaret Bakanı Ruhsar Pekcan’ın cevabı (7/33166)

416.- Niğde Milletvekili Ömer Fethi Gürer’in, ÖYK kararları ile devredilen bazı işletmelere ve arazilerine ilişkin sorusu ve Cumhurbaşkanı Yardımcısı Fuat Oktay’ın cevabı (7/33172)

417.- Gaziantep Milletvekili Bayram Yılmazkaya’nın, ÖSYM tarafından yapılan sınavlarla ilgili çeşitli verilere ilişkin sorusu ve Cumhurbaşkanı Yardımcısı Fuat Oktay’ın cevabı (7/33173)

418.- Niğde Milletvekili Ömer Fethi Gürer’in, S-400 uzun menzilli bölge hava ve füze savunma sistemi ile F-35 projesinin akıbetine ilişkin sorusu ve Cumhurbaşkanı Yardımcısı Fuat Oktay’ın cevabı (7/33175)

419.- Niğde Milletvekili Ömer Fethi Gürer’in, 2002 yılından bu yana kadına şiddet nedeniyle açılmış davalara ilişkin sorusu ve Adalet Bakanı Abdulhamit Gül’ün cevabı (7/33176)

420.- Niğde Milletvekili Ömer Fethi Gürer’in, gıda ve tüketimde israfı önlemek amacıyla yapılan proje ve çalışmalara ilişkin sorusu ve Tarım ve Orman Bakanı Bekir Pakdemirli’nin cevabı (7/33217)

421.- Niğde Milletvekili Ömer Fethi Gürer’in, Niğde ilinde devam etmekte olan taşkın koruma inşaatı nedeniyle bir kişinin taşınmazının yolsuz kaldığı iddiasına ilişkin sorusu ve Tarım ve Orman Bakanı Bekir Pakdemirli’nin cevabı (7/33220)

422.- Niğde Milletvekili Ömer Fethi Gürer’in, 2010-2020 yılları arasında Niğde ilinde yürütülen projelere ilişkin sorusu ve Tarım ve Orman Bakanı Bekir Pakdemirli’nin cevabı (7/33222)

423.- Edirne Milletvekili Okan Gaytancıoğlu’nun, İstanbul-Edirne demiryolu hattı inşaatında çıkan hafriyatın meralara dökülmesine ilişkin sorusu ve Tarım ve Orman Bakanı Bekir Pakdemirli’nin cevabı (7/33227)

424.- Balıkesir Milletvekili Ensar Aytekin’in, Marmara Adası’ndaki meraların kiralanması nedeniyle mağdur olan besicilere ilişkin sorusu ve Tarım ve Orman Bakanı Bekir Pakdemirli’nin cevabı (7/33228)

425.- Şanlıurfa Milletvekili Ayşe Sürücü’nün, Bakanlıkça düzenlenen avlanma ihalelerine ilişkin sorusu ve Tarım ve Orman Bakanı Bekir Pakdemirli’nin cevabı (7/33230)

426.- Niğde Milletvekili Ömer Fethi Gürer’in, lavanta ihracatı ve ithalatına ilişkin sorusu ve Ticaret Bakanı Ruhsar Pekcan’ın cevabı (7/33234)

427.- İstanbul Milletvekili Mustafa Sezgin Tanrıkulu’nun, Bakanlık bütçesinden kâr amacı gütmeyen dernek, birlik, kurum ve kuruluşlara ayrılan toplam bağış ve yardım ödeneği miktarına ilişkin sorusu ve Ticaret Bakanı Ruhsar Pekcan’ın cevabı (7/33235)

428.- Hakkâri Milletvekili Sait Dede’nin, Kocaeli ilinde koronavirüs salgını nedeniyle iflas eden esnaf sayısı ile bu kişilerin yaşadıkları mağduriyetin giderilmesi için alınacak önlemlere,

Niğde ilinde koronavirüs salgını nedeniyle iflas eden esnaf sayısı ile bu kişilerin yaşadıkları mağduriyetin giderilmesi için alınacak önlemlere,

Ağrı ilinde koronavirüs salgını nedeniyle iflas eden esnaf sayısı ile bu kişilerin yaşadıkları mağduriyetin giderilmesi için alınacak önlemlere,

İstanbul ilinde koronavirüs salgını nedeniyle iflas eden esnaf sayısı ile bu kişilerin yaşadıkları mağduriyetin giderilmesi için alınacak önlemlere,

Bingöl ilinde koronavirüs salgını nedeniyle iflas eden esnaf sayısı ile bu kişilerin yaşadıkları mağduriyetin giderilmesi için alınacak önlemlere,

Diyarbakır ilinde koronavirüs salgını nedeniyle iflas eden esnaf sayısı ile bu kişilerin yaşadıkları mağduriyetin giderilmesi için alınacak önlemlere,

Siirt ilinde koronavirüs salgını nedeniyle iflas eden esnaf sayısı ile bu kişilerin yaşadıkları mağduriyetin giderilmesi için alınacak önlemlere,

Şanlıurfa ilinde koronavirüs salgını nedeniyle iflas eden esnaf sayısı ile bu kişilerin yaşadıkları mağduriyetin giderilmesi için alınacak önlemlere,

Iğdır ilinde koronavirüs salgını nedeniyle iflas eden esnaf sayısı ile bu kişilerin yaşadıkları mağduriyetin giderilmesi için alınacak önlemlere,

Batman ilinde koronavirüs salgını nedeniyle iflas eden esnaf sayısı ile bu kişilerin yaşadıkları mağduriyetin giderilmesi için alınacak önlemlere,

Van ilinde koronavirüs salgını nedeniyle iflas eden esnaf sayısı ile bu kişilerin yaşadıkları mağduriyetin giderilmesi için alınacak önlemlere,

Şırnak ilinde koronavirüs salgını nedeniyle iflas eden esnaf sayısı ile bu kişilerin yaşadıkları mağduriyetin giderilmesi için alınacak önlemlere,

Bitlis ilinde koronavirüs salgını nedeniyle iflas eden esnaf sayısı ile bu kişilerin yaşadıkları mağduriyetin giderilmesi için alınacak önlemlere,

Muş ilinde koronavirüs salgını nedeniyle iflas eden esnaf sayısı ile bu kişilerin yaşadıkları mağduriyetin giderilmesi için alınacak önlemlere,

Antalya ilinde koronavirüs salgını nedeniyle iflas eden esnaf sayısı ile bu kişilerin yaşadıkları mağduriyetin giderilmesi için alınacak önlemlere,

Adana ilinde koronavirüs salgını nedeniyle iflas eden esnaf sayısı ile bu kişilerin yaşadıkları mağduriyetin giderilmesi için alınacak önlemlere,

Gaziantep ilinde koronavirüs salgını nedeniyle iflas eden esnaf sayısı ile bu kişilerin yaşadıkları mağduriyetin giderilmesi için alınacak önlemlere,

İzmir ilinde koronavirüs salgını nedeniyle iflas eden esnaf sayısı ile bu kişilerin yaşadıkları mağduriyetin giderilmesi için alınacak önlemlere,

Eskişehir ilinde koronavirüs salgını nedeniyle iflas eden esnaf sayısı ile bu kişilerin yaşadıkları mağduriyetin giderilmesi için alınacak önlemlere,

Mardin ilinde koronavirüs salgını nedeniyle iflas eden esnaf sayısı ile bu kişilerin yaşadıkları mağduriyetin giderilmesi için alınacak önlemlere,

Düzce ilinde koronavirüs salgını nedeniyle iflas eden esnaf sayısı ile bu kişilerin yaşadıkları mağduriyetin giderilmesi için alınacak önlemlere,

Ankara ilinde koronavirüs salgını nedeniyle iflas eden esnaf sayısı ile bu kişilerin yaşadıkları mağduriyetin giderilmesi için alınacak önlemlere,

Tunceli ilinde koronavirüs salgını nedeniyle iflas eden esnaf sayısı ile bu kişilerin yaşadıkları mağduriyetin giderilmesi için alınacak önlemlere,

İlişkin soruları ve Ticaret Bakanı Ruhsar Pekcan’ın cevabı (7/33236), (7/33237), (7/33238), (7/33239), (7/33240), (7/33241), (7/33242), (7/33243), (7/33244), (7/33245), (7/33246), (7/33247), (7/33248), (7/33249), (7/33250), (7/33251), (7/33252), (7/33253), (7/33254), (7/33255), (7/33256), (7/33257), (7/33258)

429.- İstanbul Milletvekili Mahmut Tanal’ın, personel lojmanlarına ilişkin sorusu ve Türkiye Büyük Millet Meclisi Başkan Vekili Süreyya Sadi Bilgiç’in cevabı (7/33263)

430.- İzmir Milletvekili Mahir Polat’ın, 11 Mart 2020 tarihinden bu yana sağlık kuruluşlarına verilen mali destek miktarına ilişkin sorusu ve Hazine ve Maliye Bakanı Berat Albayrak’ın cevabı (7/33309)

431.- Kocaeli Milletvekili Tahsin Tarhan’ın, 1999 yılından beri toplanan deprem vergilerine ve Kocaeli ilinde toplanan vergilerle yapılan harcamalara ilişkin sorusu ve Hazine ve Maliye Bakanı Berat Albayrak’ın cevabı (7/33310)

432.- Adana Milletvekili İsmail Koncuk’un, Adli Tıp Kurumu çalışanlarının döner sermaye ve performans ödemelerini alamadıkları yönündeki iddialara ilişkin sorusu ve Hazine ve Maliye Bakanı Berat Albayrak’ın cevabı (7/33312)

433.- Zonguldak Milletvekili Deniz Yavuzyılmaz’ın, bir şans oyunu şirketi ile Türkiye Varlık Fonu arasında imzalanan sözleşmeye ilişkin sorusu ve Hazine ve Maliye Bakanı Berat Albayrak’ın cevabı (7/33313)

434.- Niğde Milletvekili Ömer Fethi Gürer’in, ineklerde görülen üçgün hastalığına ve Bakanlığın bu konudaki çalışmalarına ilişkin sorusu ve Tarım ve Orman Bakanı Bekir Pakdemirli’nin cevabı (7/33356)

435.- Niğde Milletvekili Ömer Fethi Gürer’in, Ziraat Katılım’ın Orta Anadolu illerinde patates alımı yapıp yapmadığına ilişkin sorusu ve Tarım ve Orman Bakanı Bekir Pakdemirli’nin cevabı (7/33357)

436.- Ankara Milletvekili Levent Gök’ün, glifosat içerikli tarım ilaçlarına ve olumsuz etkilerine ilişkin sorusu ve Tarım ve Orman Bakanı Bekir Pakdemirli’nin cevabı (7/33360)

437.- Niğde Milletvekili Ömer Fethi Gürer’in, Niğde ilinin Ulukışla ilçesinde bulunan Handeresi Göleti’nde kapalı borulu sulama sistemi yapılıp yapılmayacağına ilişkin sorusu ve Tarım ve Orman Bakanı Bekir Pakdemirli’nin cevabı (7/33362)

438.- Niğde Milletvekili Ömer Fethi Gürer’in, yem fiyatlarının düşürülmesi talebine ilişkin sorusu ve Tarım ve Orman Bakanı Bekir Pakdemirli’nin cevabı (7/33363)

439.- Niğde Milletvekili Ömer Fethi Gürer’in, gıda ve ekmek israfına ilişkin sorusu ve Tarım ve Orman Bakanı Bekir Pakdemirli’nin cevabı (7/33364)

440.- Niğde Milletvekili Ömer Fethi Gürer’in, son 20 yılda kuruyan veya bulunan su kaynağı sayısına ilişkin sorusu ve Tarım ve Orman Bakanı Bekir Pakdemirli’nin cevabı (7/33365)

441.- Niğde Milletvekili Ömer Fethi Gürer’in, Niğde Ulukışla Darboğaz Göleti’ne ilişkin sorusu ve Tarım ve Orman Bakanı Bekir Pakdemirli’nin cevabı (7/33366)

442.- Niğde Milletvekili Ömer Fethi Gürer’in, orman köylüsüne kredi sağlanmasına ilişkin sorusu ve Tarım ve Orman Bakanı Bekir Pakdemirli’nin cevabı (7/33367)

443.- Niğde Milletvekili Ömer Fethi Gürer’in, Türkşeker A.Ş.’nin Niğde ilinden alacağı patates miktarına ilişkin sorusu ve Tarım ve Orman Bakanı Bekir Pakdemirli’nin cevabı (7/33368)

444.- Manisa Milletvekili Bekir Başevirgen’in, tüketilen ve ithal edilen saman miktarı ile saman üreticilerinin desteklenmesi önerisine ilişkin sorusu ve Tarım ve Orman Bakanı Bekir Pakdemirli’nin cevabı (7/33371)

445.- Kayseri Milletvekili Mustafa Baki Ersoy’un, değişen ithalat rejimi nedeniyle kabak çekirdeği üreticilerinin mağdur edilmemesi için alınması gereken tedbirlere ilişkin sorusu ve Ticaret Bakanı Ruhsar Pekcan’ın cevabı (7/33373)

446.- Bingöl Milletvekili Erdal Aydemir’in, üniversite mezunu olup işsiz olan kişilere ilişkin sorusu ve Hazine ve Maliye Bakanı Berat Albayrak’ın cevabı (7/33427)

447.- İstanbul Milletvekili Özgür Karabat’ın, yasa dışı kumar ve bahis sitelerine ve bunlara karşı alınan tedbirlere ilişkin sorusu ve Hazine ve Maliye Bakanı Berat Albayrak’ın cevabı (7/33428)

448.- Adana Milletvekili Tulay Hatımoğulları Oruç’un, pandemi sürecinde toplu taşıma esnafının desteklenmesine ilişkin sorusu ve Hazine ve Maliye Bakanı Berat Albayrak’ın cevabı (7/33429)

449.- Kahramanmaraş Milletvekili Ali Öztunç’un, Kahramanmaraş’ın Onikişubat ilçesi Altınova Mahallesi’ndeki tarım arazilerinin sulama sorununa ilişkin sorusu ve Tarım ve Orman Bakanı Bekir Pakdemirli’nin cevabı (7/33496)

450.- Nevşehir Milletvekili Faruk Sarıaslan’ın, üzüm üreticilerinin kredi borçlarının ertelenmesi ve düşük faizli kredi imkânı sağlanması talebine ilişkin sorusu ve Tarım ve Orman Bakanı Bekir Pakdemirli’nin cevabı (7/33497)

451.- Mersin Milletvekili Cengiz Gökçel’in, Mersin ilindeki ıslah ve taşkın koruma çalışmalarına ilişkin sorusu ve Tarım ve Orman Bakanı Bekir Pakdemirli’nin cevabı (7/33499)

452.- Balıkesir Milletvekili Ahmet Akın’ın, sahte dezenfektan üreten veya satan kişi ve firmaların denetlenmesine ilişkin sorusu ve Ticaret Bakanı Ruhsar Pekcan’ın cevabı (7/33500)

453.- Kocaeli Milletvekili Ömer Faruk Gergerlioğlu’nun, hakkında takipsizlik kararı verilmesine rağmen banka hesabına bloke konulan bir kişinin blokenin kaldırılması talebine ilişkin sorusu ve Hazine ve Maliye Bakanı Berat Albayrak’ın cevabı (7/33528)

454.- Zonguldak Milletvekili Deniz Yavuzyılmaz’ın, bir şans oyunu şirketi ile Türkiye Varlık Fonu arasında imzalanan sözleşmede taahhüt edilen teminatlara ilişkin sorusu ve Hazine ve Maliye Bakanı Berat Albayrak’ın cevabı (7/33529)

455.- Mersin Milletvekili Olcay Kılavuz’un, çiftçilerin tarım kredilerinin geri ödenmesinde yapılandırmaya gidilmesi ve üretim maliyetlerinin azaltılmasına yönelik çalışmalara ilişkin sorusu ve Hazine ve Maliye Bakanı Berat Albayrak’ın cevabı (7/33530)

456.- Niğde Milletvekili Ömer Fethi Gürer’in, Genç Çiftçilerin Desteklenmesi Programı kapsamında verilen desteklerden yararlanan genç çiftçilere ve bu kapsamda satın alınan hayvanlara dair bazı iddialara ilişkin sorusu ve Tarım ve Orman Bakanı Bekir Pakdemirli’nin cevabı (7/33549)

457.- Manisa Milletvekili Bekir Başevirgen’in, usulüne uygun gübre üretimi yapmayan firmalara ve verilen cezalara ilişkin sorusu ve Tarım ve Orman Bakanı Bekir Pakdemirli’nin cevabı (7/33554)

458.- Niğde Milletvekili Ömer Fethi Gürer’in, emekli maaşlarının yeniden düzenlenmesi ve emeklilerin sağlık hizmetinden ücretsiz faydalanması talebine ilişkin sorusu ve Hazine ve Maliye Bakanı Berat Albayrak’ın cevabı (7/33610)

459.- İstanbul Milletvekili Mustafa Sezgin Tanrıkulu’nun, Bakanlık tarafından 2010-2020 yılları arasında kamu hizmeti için kiralanan araçlara ilişkin sorusu ve Hazine ve Maliye Bakanı Berat Albayrak’ın cevabı (7/33611)

460.- İstanbul Milletvekili Mustafa Sezgin Tanrıkulu’nun, Bakanlık tarafından 2010-2020 yılları arasında kamu hizmeti için kiralanan taşınmazlara ilişkin sorusu ve Hazine ve Maliye Bakanı Berat Albayrak’ın cevabı (7/33612)

461.- Karaman Milletvekili İsmail Atakan Ünver’in, 2020 yılında Türkiye genelinde ve Karaman ilinde meydana gelen doğal afetler nedeniyle zarar gören tarım arazilerine ve zararların karşılanması için ayrılan ödenek miktarına ilişkin sorusu ve Tarım ve Orman Bakanı Bekir Pakdemirli’nin cevabı (7/33671)

462.- İstanbul Milletvekili Mahmut Tanal’ın, koronavirüs salgını ile mücadele kapsamında uygulanan esnek veya dönüşümlü çalışma modeline ilişkin sorusu ve Türkiye Büyük Millet Meclisi Başkan Vekili Süreyya Sadi Bilgiç’in cevabı (7/33695)

463.- İstanbul Milletvekili Mahmut Tanal’ın, TBMM’deki koronavirüs vakalarına ilişkin sorusu ve Türkiye Büyük Millet Meclisi Başkan Vekili Süreyya Sadi Bilgiç’in cevabı (7/33696)

1 Ekim 2020 Perşembe

BİRİNCİ OTURUM

Açılma Saati: 14.03

BAŞKAN: Mustafa ŞENTOP

KÂTİP ÜYELER: Enez KAPLAN (Tekirdağ), Mustafa AÇIKGÖZ (Nevşehir)

---0---

BAŞKAN – Sayın milletvekilleri, Türkiye Büyük Millet Meclisinin 27’nci Dönem Dördüncü Yasama Yılının 1’inci Birleşimini açıyorum.(X)

Toplantı yeter sayımız vardır, gündeme geçiyoruz.

II.- OTURUM BAŞKANLARININ KONUŞMALARI

1.- TBMM Başkanı Mustafa Şentop’un, 27’nci Dönem Dördüncü Yasama Yılının milletimiz, ülkemiz ve bütün insanlık için hayırlara vesile olmasını temenni ettiğine, coronavirüs salgınının birçok alanda etkilerinin önümüzdeki dönemlerde yaşanarak görüleceğine, Doğu Akdeniz’de adil bir paylaşımın sağlanması gerektiğinin savunulduğuna, bugüne kadar olduğu gibi bundan sonra da haklı davasında Azerbaycan’ın yanında yer alınacağına ilişkin konuşması

BAŞKAN – Değerli milletvekilleri, kıymetli misafirler, aziz milletimiz; 27’nci Dönem Dördüncü Yasama Yılını açıyorum. Bu yılın siz kıymetli milletvekillerimiz, yüce Meclisimiz, aziz milletimiz ve devletimiz için hayırlı olmasını Cenab-ı Hak’tan diliyorum. Yapacağımız müzakerelerin, alacağımız kararların, çıkaracağımız kanunların, göstereceğimiz gayretin milletimize ve devletimize faydalı sonuçlar getirmesini temenni ediyorum.

Sözlerimin başında yüce Meclisimizin açılışından bugüne bu mukaddes çatı altında görev yapan, başta ilk Meclis Başkanımız Gazi Mustafa Kemal Atatürk olmak üzere bütün milletvekillerimizi, siyasetçilerimizi, devlet adamlarımızı şükran ve minnetle anıyorum; vefat edenlere Allah’tan rahmet, hayatta olanlara da sıhhat ve afiyetle uzun ömür diliyorum. Bu yüce Meclisin faaliyetlerini sürdürebilmesi için canla başla gayret gösteren bütün çalışma arkadaşlarımıza da teşekkür ediyorum.

Siz değerli milletvekillerimizi, misafirlerimizi ve ekranları başında bizi alakayla takip eden aziz milletimizin bütün fertlerini saygı ve sevgiyle selamlıyorum.

Değerli milletvekilleri, bu yıl Meclisimizin açılışının 100’üncü yılını idrak ettik. Bu yüce Meclisin nice yüzyıllara güç ve kudretle ulaşmasını, ilelebet var olmasını Cenab-ı Hak’tan niyaz ederim.

İnsanlık çok zor bir yüzyıl geçirdi. 20’nci yüzyıl insanlık tarihinin belki en kanlı yüzyılıdır. İki büyük dünya savaşı, bağımsızlık savaşları, bölgesel savaş ve çatışmalar, iç savaşlar, katliamlar, öldürülen 100 milyonu aşkın insan, göçler kara bir yüzyıl tablosu çizmektedir. Bu geçtiğimiz yüzyılda aziz milletimizin, Meclisimizin öncülüğünde elde elde etmiş olduğu çok büyük ve önemli kazanımlar vardır. Bunlardan birincisi, büyük bedeller ödeyerek kanımız ve canımız pahasına kazandığımız istiklalimizdir, bağımsızlığımızdır. 20’nci yüzyılın sihirli kelimelerinden olan “bağımsızlık” bizim tarihimiz bakımından çok daha vurgulu bir anlam ifade etmektedir. Biz “tam bağımsızlık” diyoruz. Bölgemizde ve yakın coğrafyamızda yaşanan hadiseleri gördükçe bağımsızlığın, özellikle tam bağımsızlığın ifade ettiği anlamın büyüklüğünün farkına daha fazla varıyoruz.

İkinci önemli kazanım, inkıraza uğrayan, onlarca yıl süren kesintisiz savaşlarla harap olmuş bir büyük devletin küllerinden yeni bir devlet, bir cumhuriyet kurmuş olmamızdır.

Üçüncüsü ise zaman zaman kesintilere uğramış olsa da kararlılıkla ve milletimizin sonuna kadar sahip çıkmasıyla var ettiğimiz demokrasimizdir. Milletimizin bu büyük ve önemli kazanımlarının elde edilmesinde öncülük hiç şüphesiz Meclisimize aittir. Bu yüce Meclis bağımsızlık savaşını bizzat yürütmüş, “Gazi” unvanını bihakkın almış yegâne Meclistir. Memleketimizin sıkıntılara düçar olduğu, zorluklar yaşadığı dönemlerde de bu öncülük görevini ifa etmekten bir an geri durmamıştır.

15 Temmuz gecesi hain terör örgütü FETÖ’nün saldırılarına uğrayan ilk kurum Meclisimiz olmuştur. O gece tarihine ve karakterine yakışır bir kararlılıkla bombardıman altında görevini ifa eden ve direnen Meclisimiz ikinci defa “Gazi” unvanını almış, bu unvanı hak ettiğini ve hakkıyla taşıdığını ispat etmiştir. Böyle büyük bir Meclisin mensubu olmak, bu yüce çatı altında görev ifa etmek, Mecliste aziz milletimize hizmet etmek ne büyük bir şereftir. Bu şerefli görevin üzerimize büyük sorumluluklar yüklediği de aşikârdır. Bu sebeple Türkiye Büyük Millet Meclisinin saygınlığının korunması en başta gelen görevimizdir. Demokrasimizin geleceği, demokrasiye duyulan güven buna bağlıdır.

Bizler, ülkemizin ve hatta dünyanın bütün sorunlarını bu yüce çatı altında grup toplantılarında, komisyonlarda ve Genel Kurulda usulüyle konuşacağız, tartışacağız ve bir sonuca bağlayacağız. Unutmayalım ki Türkiye Büyük Millet Meclisi milletimizin, cumhuriyetin ve demokrasinin kalbidir. Bu kurumun hepimizin üstünde, bizleri aşan yüce bir kimliği vardır. Söz ve eylemlerimizde, yaptıklarımızda bu gerçeğin ne kadar farkında olursak siyaset kurumu ve milletvekilleri olarak o kadar güç ve saygınlık kazanacağız.

Değerli milletvekilleri, tarihin önemli bir kavşak noktasından geçiyoruz, önemli bir döneme şahitlik ediyoruz. 20’nci yüzyılın sonlarında başlayan ve içinde bulunduğumuz 21’inci yüzyılın ilk çeyreğinde hızı artarak devam eden bir büyük değişim sürecinin içindeyiz. Siyasi, ekonomik, sosyal, kültürel yapıların, kavramların, kuralların, kurumların, toplumların, devletlerin, coğrafyaların yeniden şekillenmeye başladığı, teknolojinin büyük dönüştürücü etkisinin âdeta kontrolü ele aldığı bir dönemden geçiyoruz.

Öte yandan, geçtiğimiz yılın son günlerinde Çin’de başlayan ve bütün dünyayı etkisi altına alan bir virüs salgınının bu büyük değişim sürecine katalizör etkisi yaptığını, sadece nicelik bakımından sürecin hızını arttırmakla kalmayıp aynı zamanda mahiyetini de değiştirmeye başladığını takip etmekteyiz. Şurası açıktır ki coronavirüs salgını bundan böyle hayatın her alanında az veya çok etkilerini gösterecektir. Salgının psikolojik, sosyolojik, siyasi, ekonomik, ticari, kültürel ve diğer birçok alanda etkilerini önümüzdeki dönemlerde yaşayarak göreceğiz.

Öte yandan, bu tablo, zaten uzun zamandır yapıları ve işlevleri tartışılan, üstlendikleri görevlerini yerine getirmekten uzaklaşmış uluslararası kuruluşların durumunu tekrar ve yoğun bir şekilde dünyanın gündemine getirdi. Dünyada uluslararası hukukun uygulanmasını sağlamak, iş birliğini ve barışı hâkim kılmak için kurulmuş olan başta Birleşmiş Milletler olmak üzere birçok uluslararası kuruluş tam manasıyla iflas bayrağı çekmiş durumdadır. Sayın Cumhurbaşkanımızın ilk dile getirdiğinde idealist bir eleştiri gibi görülen, “Dünya 5’ten büyüktür.” ifadesiyle sembolize olan husus artık bütün ülkelerin hatta bizzat Birleşmiş Milletlerin kabul ettiği ve “Yeniden yapılanma” adı altında çalışma başlattığı bir gerçeklik hâline gelmiştir. Ekonomik dengesizlikler, adaletsizlikler, sömürü, insana değer vermeyen kurumsal yaklaşımlar coronavirüs salgınıyla çok daha görünür hâle gelmiştir. Böyle büyük değişim dönemlerinin, tarihin akışının hızlandığı dönüşüm dönemlerinin büyük sıkıntılar, riskler ve tehditler içerdiğini inkâr etmek mümkün değildir ancak böyle dönemlerin bizim gibi tecrübeli devletler, itikatlı, kararlı, iddialı milletler için aynı zamanda büyük imkânlar sunduğunu da belirtmem gerekir. Yüz yıl önce uzun zaman tarihe istikamet veren büyük bir devletin inkıraza uğradığı bir dönemde, onlarca yıl süren savaşlar, göçler, yıkımlar ve kayıplarla ortaya çıkan bir enkazdan büyük imkânsızlıklarla hür ve tam bağımsız bir devlet var etmeye muvaffak olan aziz milletimizin ve ona öncülük eden bu yüce Meclisimizin tarihin bu kavşak noktasında da büyük sorumluluklar taşıdığını ve taşıyacağını ifade etmek isterim.

Değerli arkadaşlarım, Türkiye, uluslararası alanda daima hukuktan, hakkaniyetten, adaletten, meşruiyetten yana olmuştur. Uluslararası hukuktan ve anlaşmalardan kaynaklanan haklarını yine aynı hassasiyetle, meşru araçlar ve yöntemlerle aramaktan asla vazgeçmemiştir. Türkiye'nin Doğu Akdeniz’deki varlığını, sadece stratejik kaynaklar ve bunlar üzerindeki meşru hakları üzerinden tarif edemeyiz. Türkiye, kendi haklarını aradığı kadar, bu alanda ve sahada adil bir paylaşımın, hakça bir dağılımın olmazsa olmaz bir barış zemininde gerçekleşmesi için vardır. Emeği değil, sömürüyü; hakkı değil, zulmü; paylaşımı değil, el koymayı alışkanlık hâline getirenlerin bunu anlamasını biz zaten beklemiyoruz.

Yine, bugün, ağır ekonomik sorunlarla boğuşan ve Batı’nın ianeleri ve sadakalarıyla yaşayan bazı küçük ülkelerin tetikçi olarak kullanıldığına şahit oluyoruz. Bölgesel ihtilafları canlı tutmak, eski yaraları kanatmak için bu muhtaç ve basiretsiz ülkelerin yönetimleri istismar edilmektedir. Ayrıca, Batılı bazı devletlerin siyasi acentesi gibi hareket eden, halklarını temsil etmeyen birtakım kukla devlet yönetimlerinin de dünya ve bölge barışı için tehdit teşkil eden tavırlarına da işaret etmek gerekir.

26 Eylül sabahı Ermenistan’ın yönettiği terör çeteleri eliyle kardeş Azerbaycan’a yönelik saldırılarıyla başlayan hadiselerden büyük bir üzüntü duyduğumuzu ifade etmek isterim. Öncelikle, Ermenistan saldırılarında şehadete yükselen bütün kardeşlerimizi rahmetle anıyor, yaralılarımıza Cenab-ı Hak’tan acil şifalar niyaz ediyorum.

Bunu tekrar buradan ifade etmek isterim: Türkiye, bugüne kadar olduğu gibi bundan sonra da haklı davasında, vatan savunmasında Azerbaycan’ın yanında yer alacaktır. Türkiye ve Azerbaycan, dünyada başka iki ülke arasında benzeri olmayan yakın bir ilişkiye sahiptir. “Tek millet, iki devlet” prensibi sadece bir slogan, sadece bir tarihî tespit değildir; aynı zamanda diplomasiden sahaya her alanda Türkiye - Azerbaycan ilişkilerine istikamet veren, yaşayan bir ilkedir. Bu husus ve Türkiye’nin desteği, gelişmelerin her aşamasında Sayın Cumhurbaşkanımız tarafından açık bir şekilde ifade edilmiştir, 28 Eylül Pazartesi günü 4 siyasi partimizin imzasıyla yayınlanan bildiride bu kararlar bir kez daha ortaya konulmuştur, Türkiye Büyük Millet Meclisi olarak Azerbaycan’ın yanında olduğumuz bir daha ifade edilmiştir. Ermenistan’ın bir an önce işgal ettiği Azerbaycan topraklarından çıkmasının, komşularına saldıran ve bölge barışını tehdit eden bir ülke olarak hareket etmekten vazgeçmesinin zaruretini burada bir kere daha ifade etmek isterim.

Değerli milletvekilleri, Türkiye, sadece çalışkan ve asil milleti, istisnai konumu ve parlak tarihi sebebiyle değil, aynı zamanda köklü demokrasisinden dolayı da örnek bir ülkedir. Yüz yetmiş yılı aşkın seçim, yüz kırk üç yıllık parlamento tarihi ve toplamda doksan yıla yaklaşan çok partili siyasi hayatı Türkiye’yi farklı ve öncü kılmaktadır. Bu yüzden, demokrasimizin değerini daha iyi kavramak, bize kattıklarını hakkıyla değerlendirmek zorundayız. Bu noktada, demokrasimizin değeri üzerinde dururken demokrasi dışı arayışları, özellikle şiddeti ve terörü siyasi bir yöntem sayan ve bu yolla şiddet ve terörü meşrulaştırmaya yönelen çarpık anlayışın içerdiği tehlikeye işaret etmeyi de elzem görüyorum. Gerekçesi, yöntemi ve şekli ne olursa olsun şiddet ve terör demokrasimizin ve siyaset kurumunun en yıkıcı düşmanıdır. İçinde şiddetin ve terörün onaylanmasına dair niyet taşıyan her söylem Türkiye’ye karşı bir suikasttır ve ortadan kaldırılmayı hak etmektedir.

Tarihin bu önemli dönüm noktasında Türkiye, değişmiş, gerçekliğini kaybetmiş artık var olmayan bir dünyanın yapay dengelerine değil, yeni şartların icabına ve sadece millî çıkarlarına uygun hareket etmek kararındadır. Bu yüzden, Doğu Akdeniz’de, Ortadoğu’da ve bütün coğrafyalarda yegâne ölçümüz, milletimizin şerefini ve menfaatlerini, dünya barışını ve bütün insanlık için adaletin gerçekleşmesini esas alarak hareket etmektir.

Yüce Meclisimizin açılışının 100’üncü yıl dönümünde milletimizin bizden beklentisi de fikir ve telakki farklılıklarımıza rağmen bu yolda mutabakatla hareket etmemiz, millî çıkarlarımızın tahakkuku için el birliği yapmamızdır. 100’üncü yılını idrak eden bu yüce ve Gazi Meclisin her bir mensubunun bu beklentiye uygun davranacağına inanıyorum.

Bu duygu ve düşüncelerle yeni yasama yılının milletimiz, ülkemiz ve bütün insanlık için hayırlara vesile olmasını temenni ediyor, hepinize sağlık ve başarılı çalışmalar diliyorum. (AK PARTİ, MHP ve İYİ PARTİ sıralarından alkışlar)

Sayın milletvekilleri, yeni yasama yılının açılış konuşmasını yapmak üzere Sayın Cumhurbaşkanımız şu anda Genel Kurul salonunu teşrif etmektedirler. Kendilerine Meclisimiz adına hoş geldiniz diyorum. (AK PARTİ, MHP ve İYİ PARTİ sıralarından ayakta alkışlar)

Şimdi İstiklal Marşı’mız okunacaktır.

(İstiklal Marşı)

BAŞKAN – Buyurunuz Sayın Cumhurbaşkanım.

III.- SÖYLEVLER

1.- Cumhurbaşkanı Recep Tayyip Erdoğan’ın, 27’nci Dönem Dördüncü Yasama Yılı açış konuşması

CUMHURBAŞKANI RECEP TAYYİP ERDOĞAN – Sayın Başkan, değerli milletvekilleri; sizleri en kalbî duygularımla, hürmetle, muhabbetle, selamlıyorum.

Türkiye Büyük Millet Meclisinin 27’nci Dönem Dördüncü Yasama Yılının ülkemize, milletimize, bu yüce kuruma, tüm milletvekillerimize hayırlı olmasını Allah’tan diliyorum.

Açılışından bugüne, Büyük Millet Meclisimizin üyesi sıfatıyla, ülkemize hizmet eden tüm milletvekillerimizi, saygıyla yâd ediyorum. Bir asırdır bu çatı altında görev yapmış milletvekillerimizden, darıbekaya irtihal etmiş olanlara Allah’tan rahmet, hayatta bulunanlara sağlık ve afiyet diliyorum.

Meclisimizin ilk Başkanı ve cumhuriyetimizin kurucusu Gazi Mustafa Kemal Atatürk ile ülkemizin gelişip kalkınmasında emeği geçen herkese şükranlarımı sunuyorum.

Bin yıldır üzerinde yaşadığımız bu toprakların vatan hâline dönüştürülmesi için cansiparane mücadele veren aziz şehitlerimizi ve gazilerimizi rahmetle, minnetle, hürmetle anıyorum.

Hâlen sınırlarımız içinde ve dışında bu mücadeleyi sürdüren güvenlik ve istihbarat güçlerimize başarılar temenni ediyor, Rabb’im hepsini muhafaza etsin, muzaffer eylesin diyorum. (AK PARTİ sıralarından alkışlar)

Bu mücadelenin kıyamete kadar süreceğini bilerek daima hazırlıklı, daima güçlü, daima tedbirli olacağız. Cumhuriyetimizin 100’üncü seneidevriyesinde, İstanbul’un fethinin 600’üncü senesi, Malazgirt Zaferi’nin 1.000’inci senesi gibi sembolik yıl dönümlerine, ecdadın maddi ve manevi mirasını yaşatmak için önem veriyoruz. Tarihimizi ne kadar iyi bilir, ona ne kadar iyi sahip çıkarsak geleceğimize o derece güvenle bakabiliriz. Tüm adımlarımızı işte bu anlayışla atıyoruz. Henüz birkaç asırlık geçmişe sahip toplulukların ve devletlerin kendilerine köklü tarihler uydurma gayretlerinin gerisinde işte bu hakikat vardır.

Türkiye, gerisinde kesintisiz ve çok geniş bir coğrafyaya yayılmış, iki bin iki yüz yılı aşkın devlet geleneği olan dünyadaki nadir ülkelerden biridir. Böyle bir ülke, kökü de geleneği de ahlakı da olmayan, gücünü sömürgecilikten ve açgözlülükten alan devletlerle aynı yöntemleri kullanamaz. Türkiye Büyük Millet Meclisimizin yasama alanında temsilcisi olduğu kadim ve asil duruş, evlatlarımıza bırakacağımız en kıymetli hazinedir. Ülkemizin terörle mücadelesinde ve uluslararası alanda haklarını koruma gayretlerinde net tutum sergileyen Meclisimizin tüm mensuplarına şükranlarımı sunuyorum. Aynı şekilde, Kıbrıs ve Azerbaycan Türklerinden Balkanlar ve Kuzey Afrika’ya kadar her yerde kardeşlerimize samimi destek veren Meclisimiz, milletimizle birlikte tüm dostlarımızın da umut kaynağı olduğunu göstermiştir.

Değerli milletvekilleri, bu yıl, Büyük Millet Meclisimizin dualarla, tekbirlerle, heyecanla, coşkuyla açılışının 100’üncü yıl dönümüydü. Coranavirüs salgınının yayılma günlerine denk gelmesi sebebiyle bu önemli yıl dönümünü maalesef arzu ettiğimiz görkemde kutlayamadık. İnşallah, cumhuriyetimizin 100’üncü kuruluş yıl dönümünü hedeflerimize de ulaşmış olarak şanına layık kutlamalarla karşılayacağız.

Bizim Meclisimiz herhangi bir meclis değildir. Burası “Hâkimiyet kayıtsız şartsız milletindir.” ilkesiyle millî iradenin tecelligâhı olmuş yerdir. Burası “Ya istiklal ya ölüm.” şiarıyla ülkemizin İstiklal Harbi’ni bizzat yönetmiş Gazi bir Meclistir. Burası “Hangi çılgın bana zincir vuracakmış? Şaşarım!” meydan okuyuşuyla istiklaline ve istikbaline sahip çıkan bir milletin evidir. Burası, coğrafyamızdaki son sığınağımız Türkiye Cumhuriyeti devletini kuran Meclistir. Türkiye'nin çok partili siyasi hayata geçmesiyle başlayan demokratik dönüşümler de hep Türkiye Büyük Millet Meclisi tarafından gerçekleştirilmiştir.

Nice darbelere ve darbe girişimlerine, muhtıralara, vesayetin sinsi oyunlarına rağmen, bu kutlu çatı daima temsilcisi olduğu milletin onurunu korumuştur. Elbette burada hatırlamak istemediğimiz kimi müessif hadiseler de yaşanmıştır ama bu durum Meclisimizin temsil ettiği değerlerin yüceliğine halel getirmez. Özellikle 15 Temmuz gecesi bu Meclisin ortaya koyduğu cesur ve kararlı duruş dünya demokrasi tarihine geçmiştir. Türkiye’yi “demokrasiye bedel ödemeden sahip olmuş bir ülke” diye itham edenler, umarız 15 Temmuz gecesi bu bühtanlarından dolayı utanç duymuşlardır. (AK PARTİ sıralarından alkışlar) Milletimizin yaşadığı veya savuşturduğu her sıkıntının ardından millî iradenin tecelligâhı olan Meclisimiz üstlendiği sorumluluğun gereğini yerine getirmeyi bilmiştir.

Ülkemizin elde ettiği tüm kazanımlarda en büyük pay sahibi Meclisimizdir. Sadece son on sekiz yılda bu çatı altında gerçekleştirilen reformlar, yapılan düzenlemeler, alınan kararlar, sergilenen takdire şayan tutumlar özellikle, hayranlık verici bir başarı hikâyesidir. İnşallah, önümüzdeki dönemde Meclisimiz çok daha büyük başarılarla tarih yazmayı sürdürecektir. Türkiye'nin 2023 hedeflerine ulaşma yolculuğunda Meclisimize düşen daha çok görevler var. Cumhurbaşkanlığı hükûmet sistemi, diğer kurumlarımız gibi Meclisimizin de kendi alanına yoğunlaşabilmesine imkân sağlamıştır. Elbette böylesine köklü yönetim sistemi değişikliklerinin ideal uygulama seviyesine gelmesi vakit alacaktır. Eski alışkanlıklarla yeni bir sistemi sürdürmenin zorluklarını her alanda yaşıyoruz ama her geçen gün, yasama, yürütme ve yargının yeni sistem doğrultusunda kendini geliştirdiğini görüyoruz. Yeni reformlarla, hukuki ve icrai olarak tespit ettiğimiz aksaklıkları gideriyor, çıtayı sürekli yukarıya taşıyoruz. İnşallah, Türkiye bu konuda da dünyaya örnek olacak başarılara da imza atacaktır. (AK PARTİ sıralarından alkışlar)

Meclisimizin, yeni yasama yılında bu çerçevede çok önemli çalışmalar gerçekleştireceğine inanıyorum. Siyasi rekabet ile ülkeye ve millete hizmet yarışı arasındaki çizginin en iyi konulduğu ve korunduğu yerin Meclisimiz olması gerektiğini düşünüyorum. Yeni dönemde Meclis çalışmalarına katkı verecek her partiden milletvekillerimize şimdiden teşekkür ediyorum. (AK PARTİ sıralarından alkışlar)

Değerli milletvekilleri, sizlerin de dikkatini çekmiştir; millet olarak son dönemde her yılımızı, geçmişte on yıllar boyunca yaşanan gelişmelere ve daha fazlasına şahit olduğumuz bir kesafette geçiriyoruz. Bu durumun iki önemli sebebi vardır. Birincisi, Türkiye'nin istikrarsızlıklar, çekişmeler, kavgalar, krizler sebebiyle uzunca bir süre ihmal ettiği demokratik ve ekonomik atılımları bu dönemde hayata geçirmiş olmasıdır. Tabii bu atılımların her biri, içeride ve dışarıda çıkarları zarar görenlerin çok büyük direnişleriyle, çok büyük saldırılarıyla karşılaştı. Milletimizin ve onun temsilcisi olan Meclisimizin desteğiyle, karşımıza çıkan engelleri birer birer aşarak -hamdolsun- bugünlere geldik. Gelişmelerin bu derece hızlanmasının ikinci sebebi, dünyanın geldiği yeni yol ayrımıdır. İkinci Dünya Savaşı sonrasında galipler tarafından kurulan siyasi ve ekonomik uluslararası düzen artık her alanda çatırdıyor. Salgın döneminde yaşananlar bu yıkılışın çok daha açık şekilde görülmesini sağlamıştır. Birleşmiş Milletlerden başlayarak mevcut küresel düzenin tüm insanlığı kucaklayacak şekilde işleyişinden sorumlu kurumların hemen tamamı tıkanmıştır. Dünyanın karşılaştığı yeni sınamalar, yeni krizler, yeni ihtiyaçlar karşısında etkisiz kalan bu kurumlar kırılganlığı daha da artırıyor. Gelişmiş denilen ülkelerin, gerçek bir kriz durumunda kendi vatandaşlarına dahi hayırlarının dokunamadığı görülmüştür. Velhasıl, koskoca yerkürenin bir avuç muhterisin ipoteği altına alındığı bu çarpık düzenin aynı şekilde devam etme şansı kalmamıştır. Bir süredir her platformda dile getirdiğimiz “Dünya 5’ten büyüktür.” tespiti, işte bu gerçeğin ifadesidir. (AK PARTİ sıralarından alkışlar) Ya mevcut kurumlar güvenliği, istikrarı ve refahı insanlığın tamamına yansıtacak şekilde yeniden yapılanacak ya da bu ihtiyacı karşılayacak yeni kurumlar inşa edilecek. Biz, her şeye rağmen mevcut kurumların hakkaniyete uygun şekilde yeniden yapılanmasıyla bu ihtiyacın karşılanabileceğini düşünüyoruz. Küresel düzenin işleyişinin değişmesi gerektiği tespitimizi ilk söylediğimizde konuya mesafeli yaklaşanlar bulunuyordu. Salgın sürecinde ortaya çıkan tablonun ardından bu kesimlerin de bize destek vermeye başladıklarını görüyoruz.

Burada bir kez daha tekrarlamak istiyorum. Dünyanın doğusu ve batısıyla, kuzeyi ve güneyiyle her köşesinin güvenliğe ihtiyacı vardır. Dünyanın, nerede yaşarsa yaşasın tüm insanların huzuruna ihtiyacı vardır. Dünyanın herkese yetecek kaynaklarının adaletli şekilde dağılımına ihtiyacı vardır. Dünyanın, Rabb’imizin bize emaneti olan havasının, suyunun, ağacının, tüm güzelliklerinin korunmaya ihtiyacı vardır. Bunları sağlayacak bir küresel yönetim düzeni kurmamız şarttır. Aksi takdirde dünyanın dört bir yanında ucu gelişmiş ülkelere de dokunacak şekilde çatışmaların, acıların, zulümlerin, yağmaların yeniden başlaması kaçınılmaz hâle gelecektir. Türkiye olarak insanlığı işte böyle bir tehditten kurtaracak çözümleri gündeme getirmenin, tartışmanın ve inşallah neticeye ulaştırmanın gayreti içindeyiz. Bu çerçevede Meclisimizin de üzerine düşenleri bihakkın yerine getirdiğini görmekten memnuniyet duyuyoruz.

Değerli milletvekilleri, ülke olarak küresel krizlerin en çok yaşandığı coğrafyanın tam merkezinde yer alıyoruz. Balkanlarda yaklaşık otuz yıl önce yaşanan trajik katliamların ve çatışmaların izleri hâlâ tazedir, bölgenin kalıcı barışa ve huzura kavuşamadığı da ortadadır. Karadeniz’de, Kırım’ın işgaliyle başlayan kriz her an yeniden tırmanma potansiyeline sahiptir. Kafkasya, her karış toprağıyla yeni çatışma potansiyelini bünyesinde barındıran bir kriz alanı olma vasfını sürdürüyor. Nitekim Dağlık Karabağ’ı işgal eden Ermenilerin Azerbaycan’a saldırısıyla başlayan çatışmalar bunun en somut örneğidir. Burada bir kez daha Azerbaycanlı kardeşlerimizin işgal altındaki topraklarını kurtarma ve vatanlarını koruma mücadelelerinde yanlarında olduğumuzu belirtmek istiyorum. (AK PARTİ, MHP ve İYİ PARTİ sıralarından alkışlar) Özellikle Minsk üçlüsü denilen Amerika, Rusya, Fransa ve bunların hâlâ otuz yıla yakın zamandır bu sorunu ihmal ettikleri için bugünlere yansıyan bu olumsuz gelişmeler karşısında ateşkes arayışı içinde bulunmaları her şeyden önce kabul edilebilir bir şey değildir. Bir şey mi isteniyor? O zaman, işgalcilerin bu topraklardan çıkmaları gerekir ki burada bir çözüme ulaşırız. (AK PARTİ ve MHP sıralarından alkışlar)

1 milyon kilometrekarelik alandan -evet- ayrılmış olan Azeri kardeşlerimiz şu anda topraklarına dönecekleri günü bekliyor, onun hasreti içerisindeler; buna kimse yanaşmıyor, önce bir defa, bunu masaya bir yatıralım. Bunları, biz, Sayın Putin’le görüştük, Sayın Macron’la da görüştük ama hep oturdular, konuştular, netice yok. İşte, şimdi netice zamanı ve Azeri kardeşlerimiz de kendi göbeklerini kesmenin adımını attılar. (AK PARTİ sıralarından alkışlar)

Ermenilerin, kadim Azerbaycan toprağı Karabağ’ı işgaline ve gerçekleştirdikleri sivil katliamlarına karşı kör, sağır, dilsiz kalanların, bugün sergiledikleri tavır da ikiyüzlülüktür. (AK PARTİ sıralarından alkışlar) İşgalcilere sessiz kalıp vatanlarını savunanları ve onların yanında yer alanları suçlayanların sözünün bizim nezdimizde kıymeti yoktur. (AK PARTİ sıralarından alkışlar)

Türkiye olarak, kendimizi “İki devlet tek millet” olarak gördüğümüz Azerbaycanlı kardeşlerimize tüm imkânlarımızla ve tüm kalbimizle destek vermeyi sürdüreceğiz. (AK PARTİ ve MHP sıralarından alkışlar) Karabağ’ın işgal edildiği dönemde, rahmetli Abdürrahim Karakoç’un şu dizelerinde dile getirdiği hissiyatı, bugün âdeta canlı olarak yaşıyoruz:

“Böyle geldi, böyle gitmez bu oyun

Zalimleri iflah etmez bu oyun

Umdukları gibi bitmez bu oyun

Mazlumların ekmeği, tuzu bizdedir

Sizdeki yaranın özü bizdedir.” (AK PARTİ ve MHP sıralarından alkışlar)

Evet, zalimleri iflah etmeyen bu alçak oyun, inşallah, bozuluyor. (AK PARTİ ve MHP sıralarından alkışlar) Bu bölgedeki kalıcı barışın yolu, Ermenilerin işgal ettikleri her karış Azerbaycan toprağından geri çekilmelerinden geçiyor. Ermenistan yönetimini, her şeyi bir kenara bırakıp ısrarla Türkiye’ye iftira atma gayreti de kurtaramayacak. Bu haydut devlete destek verenleri, kendilerine insanlığın ortak vicdanı önünde hesap sorulacağı konusunda ikaz ediyorum.

Rabb’im Azerbaycanlı kardeşlerimizin yâr ve yardımcısı olsun.(AK PARTİ sıralarından “Amin.” sesleri)

Bu mücadelede şehit düşenlere Allah’tan rahmet, yaralılara Allah’tan şifalar diliyorum.

Değerli kardeşlerim, kriz haritasına biraz daha güneye inerek bakmaya devam ettiğimizde, karşımıza Körfez bölgesi çıkıyor. İran-Irak Savaşı’ndan Kuveyt’in işgaline, Yemen’deki çatışmalardan Katar’a yönelik tehditlere kadar pek çok sorunla boğuşan Körfez bölgesi hâlen kaynamaya devam ediyor.

Bu vesileyle, önceki gün hayatını kaybeden, bölgenin aklıselim ve sağduyu sahibi yöneticilerinden biri olarak gördüğümüz Kuveyt Emiri El-Ahmet El-Cabir El Sabah’a Allah’tan rahmet diliyorum. Merhum El-Sabah’ın aksine kimi bölge ülkelerinin yöneticilerinin kendilerini inkâr edercesine yürüttükleri, akılla, mantıkla, insafla, vicdanla uyuşmayan politikalar krizi daha da derinleştiriyor. Bu ülkelerin bir kısmı, gerçekleri dile getirdiğimiz, mazlumun ve hakkaniyetin yanında yer aldığımız için bizi hedef alıyor. Unutulmamalıdır ki söz konusu ülkeler dün yoktu, yarın da muhtemelen olmayacaklar. Ama biz, Allah'ın izniyle, bu coğrafyada ilelebet bayrağımızı dalgalandırmayı sürdüreceğiz. (AK PARTİ ve MHP sıralarından alkışlar)

Irak'ta, Körfez Savaşı’ndan beri süren istikrarsızlıklar en çok ülkemize zarar vermiştir. Bölücü terör örgütü, yıllarca Irak'ın sınırımıza yakın bölgelerini üs olarak kullanıp ülkemizde kanlı eylemler yapmıştır. Son dönemde, terör tehdidini kaynağında kurutma stratejimiz çerçevesinde, Irak sınırındaki örgüt yuvalarını birer birer ortadan kaldırıyoruz. Kuzey Irak Bölgesel Yönetiminin de rahatsız olduğu bu fitne çukurlarını tamamen bitirene kadar operasyonlarımız sürecektir. Bağdat yönetiminin, Türkmen kardeşlerimizin de haklarını gözetecek şekilde, bir an önce ülkede siyasi birliği ve toprak bütünlüğünü sağlaması en büyük temennimizdir.

Bölgemizde 10'uncu yılına ulaşan Suriye krizi, hiç şüphesiz coğrafyamızın en trajik, en kanlı, en acı meselesidir. Üstelik bu meselenin her boyutu bizi çok yakından ilgilendiriyor. Öncelikle, bu ülkeyle 911 kilometrelik bir sınıra sahibiz. Sınırın her iki yanında yaşayan halklar, binlerce yıllık bir ortak geçmişi paylaşıyor. Bu köklü geçmişin beraberinde getirdiği çok geniş ve derin insani, kültürel, sosyal ve hatta ekonomik ilişkiler var. Türkiye'nin kırk yıllık terörle mücadelesinde de Suriye, her zaman kritik bir konumda yer almıştır. Üstelik ülkenin istikrarsızlaştığı son on yılda, burada en etkili terör örgütleri DEAŞ ve PKK/YPG olmuş ve bunu hâlâ dirayetle sürdürmeye gayret ediyorlar.

Suriye'deki zulüm ve savaştan kaçan 4 milyona yakın insanı şehirlerimizde biz misafir ediyoruz. Aynı şekilde Suriye içindeki 4 milyon mazlumun ihtiyaçlarını da yine biz karşılıyoruz. Dünyada Suriye meselesine her boyutuyla müdahil olma hakkına sahip bir ülke varsa o da Türkiye'dir. (AK PARTİ sıralarından alkışlar)

Her kim "Türkiye’nin Suriye'de ne işi var?” diyorsa ya bölgeyi ve tarihini bilmiyordur ya da kafasında başka hesaplar yapıyordur. Türkiye, Suriye'de ülkenin siyasi birliği ve toprak bütünlüğü vesaire temelinde bir çözüm bulunana kadar sınırlarını güvenlik altına almak için her yolu ve yöntemi kullanmayı sürdürecektir. (AK PARTİ sıralarından alkışlar)

Fırat Kalkanı, Zeytin Dalı, Barış Pınarı Harekâtlarımızı bu amaçla gerçekleştirdik, İdlib’de de bu amaçla bulunuyoruz. Sınırlarımızı terör örgütlerine ve onları maşa olarak kullananlara teslim etmedik, etmeyeceğiz. (AK PARTİ sıralarından alkışlar)

Güvenli hâle getirdiğimiz bölgeler dışında kalıp da hâlen ülkemize ve kardeşlerimize yönelik saldırıların kaynağı durumundaki her yerde son teröristi de imha edene kadar harekâtlarımızı sürdüreceğiz. (AK PARTİ ve MHP sıralarından alkışlar)

Lafa gelince hümanizmi, insan haklarını, ötekine saygıyı dillerinden düşürmeyenlerin sırtlarını döndükleri, ülkelerine sokmamak için her yolu denedikleri mazlumlara sahip çıkmayı biz sürdüreceğiz. (AK PARTİ sıralarından alkışlar)

Avrupa Parlamentosunda Avrupa'daki 100 binin üzerindeki kayıp mülteci çocuk konusunu gündeme getiren yine ülkemizden bir milletvekilimiz olmuştur. Suriyeli sığınmacıların iaşe, ibate ve barınması için ülkemize -burası çok önemli- 3 milyar avro artı 3 milyar avro sözü veren, sonra kırk dereden su getirerek bunun çoğunun üzerine yatan yine Avrupa Birliği olmuştur ve bir de doğru konuşmuyorlar, dürüst değiller. Biz, onlara her şeyi rakamlarıyla söylüyoruz. İspat mı istiyorsunuz? Buyurun, yaptığımız yatırımları gelin, yerinde görün ama işine gelmiyor.

Kendi güvenlik ve refah kaygılarıyla insanlığın asgari şartlarını dahi bir kenara bırakanlardan ülkemizin gösterdiği erdemli tavrı anlamalarını beklemiyoruz. Bugüne kadar 411 bin Suriyelinin gönüllü ve güvenli bir şekilde evlerine dönmesi, ülkemizin doğru olanı yaptığını gösteriyor.

Suriye'deki krize siyasi çözüm bulunması için uluslararası platformlarda yürütülen çabaların da en etkin destekçisi Türkiye'dir. İnşallah, o gün gelene kadar hem sınırlarımızı korumayı hem mazlumlara sahip çıkmayı sürdüreceğiz.

Değerli milletvekilleri, Doğu Akdeniz'deki gelişmeler, Türkiye'nin son birkaç asırda denizlerde verdiği en önemli mücadeledir. Bu yıl 482'nci yıl dönümüne ulaştığımız Preveze Deniz Zaferi’yle Akdeniz'de kurduğumuz hâkimiyet sayesinde, bölgeye asırlarca barış hâkim olmuştu.

Yeniden diriliş destanımızın yazıldığı Çanakkale Harbi’nde karada olduğu gibi denizde de büyük zaferler kazanmıştık. Barbaros Hayrettin Paşa'nın ve diğer kahramanların bıraktığı barış mirasına sahip çıkmak, bu ülkenin her evladının boynunun borcudur.

Türkiye olarak Akdeniz'de çatışma, gerilim, haksızlık, hukuksuzluk peşinde asla değiliz. Tek talebimiz ülkemizin haklarına, hukukuna, çıkarlarına saygı gösterilmesidir. Akdeniz'deki siyasi ve ekonomik potansiyelin paylaşımıyla ilgili anlaşmazlıkların hakkaniyet temelinde çözülmesi öncelikli tercihimizdir. Ancak Yunanistan’ın ve Kıbrıs Rum kesiminin 2003 yılından beri ortaya koydukları tavır maalesef bu ilkenin çok uzağındadır. Avrupa Birliği ise Yunanistan ve Kıbrıs Rum kesiminin şımarıklıklarının esiri olarak etkisiz, ufuksuz sığ bir yapı hâline dönüşmüştür. Bölgemizde ortaya çıkmış olup da Avrupa Birliğinin inisiyatifi ve ağırlığıyla çözüme kavuşmuş tek bir sorun yoktur. Tam tersine, Birliğin müdahil olduğu her kriz yeni boyutlar kazanarak büyümüştür. Bu tablo karşısında Türkiye’nin önünde kendi imkânları ve politikalarını kararlılıkla hayata geçirme dışında bir seçenek kalmamıştır.

Libya’yla yaptığımız anlaşma ülkemizi Akdeniz’den tamamen tasfiye girişimlerine verdiğimiz cevaplardan sadece bir tanesidir. Kuzey Kıbrıs Türk Cumhuriyeti’nin haklarını korumak için başlattığımız çalışmaları bu anlaşmayla çok daha geniş bir alana yayma imkânı bulduk.

Yıllardır bölgede ülkemizi yok sayarak bizi sahillerimize hapsedecek haritalar ve taleplerle karşımıza çıkanlar attığımız adımların ardından önce tehdit ve şantaj dilini denediler. Türkiye’nin siyasi ve diplomatik gücü yanında, kahraman ordumuzun kara, deniz ve hava unsurları ve istihbaratıyla desteklediği kararlı duruşu karşısında ise diyalog yöntemini kabul etmek mecburiyetinde kaldılar. Özellikle Almanya’nın yoğun çabalarıyla gelinen bu noktada meseleyi görüşmeler vasıtasıyla çözmek de gerilimi yeniden tırmandırmak da hatta iş o raddeye gelirse çatışma çıkarmak da karşımızdakilerin tercihidir. Biz diyalog kanallarını açık tutan kararlı duruşumuzu sonuna kadar koruyacağız. Çatışmaların arttığı bir dünyada barış için Türkiye kadar mücadele eden, Türkiye kadar fedakarlık yapan acaba kaç ülke vardır? Dünyanın en büyük ekonomisi olmadığımız hâlde insani yardımlarda ilk sırada yer almamız bunun ispatı değil midir? Sınırlarımızdaki güvenlik risklerine ve ekonomik yüküne rağmen dünyanın en çok sığınmacıya ev sahipliği yapan ülkesi olmamız bunun ispatı değil midir? Birleşmiş Milletlerden İslam İşbirliği Teşkilatına kadar her platformda gücümüzü ve inisiyatiflerimizi hep ara buluculuktan yana kullanmamız bunun ispatı değil midir?

Bu gerçekler ışığında, Avrupa Birliği ve komşularımız başta olmak üzere tüm ülkeleri Türkiye'nin verdiği güvenlik ve barış mücadelesini desteklemeye, en azından bu mücadeleye saygı duymaya davet ediyoruz.

Ülkemizin ve milletimizin hassasiyetle takip ettiği bir diğer kriz de İsrail'in Filistinlilere yaptığı zulüm ve Kudüs'ün mahremiyetini hiçe sayan fütursuz uygulamalarıdır.

Burada şu hususun altını özellikle çizmekte fayda görüyorum: Kudüs meselesi bizim için sıradan bir jeopolitik sorun değildir. Her şeyden önce, Kudüs'ün kalbi olan eski şehrin şu andaki fiziki görünümü, surlarıyla, çarşısıyla, pek çok binasıyla Kanuni Sultan Süleyman tarafından inşa ettirilmiştir. Ecdadımız asırlar boyunca bu şehri el üstünde tutup mamur ederek hürmetini göstermiştir. Birinci Dünya Savaşı’nda gözyaşları içinde terk etmek zorunda kaldığımız bu şehirde hâlâ Osmanlının direniş izlerine rastlamak mümkündür. Yani Kudüs bizim şehrimizdir, bizden bir şehirdir. (AK PARTİ ve MHP sıralarından alkışlar)

İlk kıblemiz Kudüs'teki El Aksa ve Kubbetü’s-Sahra da inancımızın sembol mescitleridir. Ayrıca, bu şehir, Hristiyanlığın ve Museviliğin kutsal mekânlarına da ev sahipliği yapıyor. Kudüs'ün ve bölgenin binlerce yıllık sakinleri olan Filistin halkının topraklarının işgal edilmiş, hak ve hukuklarının çiğnenmiş olması da bu meseleyle yakından ilgilenmemizi gerektiriyor. Asırlarca birlikte yaşadığımız mazlum Filistin halkının her platformda haklarını dile getirmeyi ülkemiz ve milletimiz adına bir şeref kabul ediyoruz. (AK PARTİ sıralarından alkışlar) Bu anlayışla hem küresel vicdanın kanayan yarası Filistin davasının hem de Kudüs davasının sonuna kadar takipçisi olacağız.

Değerli milletvekilleri, Türkiye'nin, Gezi olaylarıyla başlayan yoğun saldırı sürecinde en çok hedef alınan unsurlarından biri de malum, ekonomidir.

Son olarak, 2018 Ağustosunda kur üzerinden ekonomimize kurulan tuzağı bir kez daha bozarak 2019 yılında oldukça güçlü bir görünüme kavuşmuştuk. Nitekim, geçtiğimiz yıl cari işlemler dengesi 8,8 milyar dolar fazla verdi, enflasyon yüzde 11,8’e geriledi, bütçe açığının millî gelire oranı yüzde 3’ün altına indi. Yine, 2019’da 181 milyar doları bulan ihracatımızla dünyanın 50 ülkesi arasında ihracat büyümesi bakımından 6’ncı sırada yer aldık. Böylece, dünya ihracatındaki payımızı da yüzde 1’e yaklaştırmış olduk.

Yaşanan tüm olumsuzluklara rağmen yıllık büyüme oranını yüzde 1’e yakın bir seviyede tuttuğumuz 2019 yılının ardından 2020’ye büyük umutlarla başladık. Bu yılın ilk çeyreğinde elde ettiğimiz yüzde 4,4 oranındaki büyüme oranı, hedeflerimize doğru kararlılıkla ilerlediğimizin işaretiydi.

Dünyanın tamamıyla birlikte ülkemizi de etkisi altına alan coronavirüs salgınına işte böyle bir iklimde yakalandık. Salgın sürecinde elbette önceliğimiz milletimizin sağlığını korumaktı.

Bunun yanında, açıkladığımız destek paketleriyle ekonomimizin salgından en az hasarla çıkmasını temin etmeye çalıştık. Bugüne kadar açıkladığımız desteklerin ve paketlerin toplam ekonomik büyüklüğü 495 milyar lirayı yani millî gelirimizin yaklaşık yüzde 10’unu bulmuştur.

Sosyal koruma kalkanı çatısı altında milletimize ve ekonomimize 35 milyar lirayı aşkın karşılıksız ödeme yaptık. Bu kapsamda, kısa çalışma ödeneği yoluyla bugüne kadar 19 milyar liraya yakın kaynağı doğrudan çalışanlarımıza aktardık. İstihdamı korumak için devreye aldığımız nakdî ücret desteği için 4,5 milyar liraya yakın bir kaynak kullandık. İşsizlik ödeneğini de aktif şekilde değerlendirerek 3,6 milyar liralık bir desteği halkımızın istifadesine sunduk.

Ertelediğimiz SGK ve BAĞ-KUR ödemeleri 40 milyar lirayı bulurken vergi ödemeleri de 30 milyar liraya yaklaştı. Vergi indirimleri, mücbir sebep uygulamaları, Kredi Garanti Fonu limit artırımı gibi yöntemlerle ekonomimize destek olduk. Kamu bankalarını teşvik ederek 267 milyar liranın üzerinde bir finansmanın ekonomimize aktarılmasını sağladık. Bireysel ihtiyaç desteği, esnaf desteği, işe devam desteği, kurumsal ve bireysel kredi ertelemesi gibi yöntemlerle her kesimin finansman ihtiyacının giderilmesini temin ettik.

Yılın ikinci çeyreğinde yaşanan yüzde 9,9’luk eksi büyüme elbette üzüntü vericidir ancak genel tablo itibarıyla bakıldığında, Türkiye, OECD ve Avrupa Birliği ortalamalarının çok altında bir daralmayla bu süreci geride bırakmıştır.

Üçüncü çeyrekle ilgili tüm öncü göstergeler, hamdolsun, ekonominin hızla toparlandığına ve kayıpların kısa sürede telafi edileceğine işaret ediyor. Açıklanan her endeks ve veri bu tabloyu destekliyor ve ileriye taşıyor. Salgının dünya ekonomisinde yol açtığı dış talep daralmasına rağmen eylül ihracatımız geçen yılın aynı ayına göre 4,8 artarak 16 milyar doları aşmıştır. Bunun cumhuriyet tarihindeki en büyük eylül ayı ihracat rakamı olduğunu da özellikle belirtmek istiyorum. Amacımız “V tipi” bir toparlanmayı sağlayıp bu yılı artı büyümede kapatmaktır. Önümüzdeki yıl için belirlediğimiz büyüme oranı ise yüzde 5,8’dir. Esasen biz daha büyük bir büyüme gerçekleşeceğine inanmamıza rağmen beklentiyi ihtiyatlı bir düzeyde tutmayı tercih ettik.

Türk ekonomisi, yaşadığı bunca saldırının ve şokun ardından kırılganlıklara karşı daha dayanıklı, krizlere karşı daha hazırlıklı bir yapıya kavuşmuştur. Gelişmiş ülkeler dâhil pek çok devlet salgın döneminde sağlık hizmetlerinde başlayan sarsıntının tüm ekonomilerine ve yeni yönetim sistemlerine sirayet etmesine engel olamamıştır. Türkiye ise tüm bu alanlarda gösterdiği olumlu yönde bir ayrışmayla bölgesinin ve dünyanın yükselen yıldızı konumuna gelmiştir. (AK PARTİ sıralarından alkışlar) OECD, Türk ekonomisini dünyada salgından en az etkilenen 3’üncü ekonomi olarak göstermiştir. Bütçe açığındaki kısmi artış gibi olumsuzluk konusunda dahi, gelişmiş ve gelişmekte olan ülkelerden daha iyi durumdayız. Dünya Bankasının İş Yapma Kolaylığı Endeksi’nde 10 basamak birden yükselerek 33’üncü sıraya çıkmamız yapısal reformlarımızın başarısını gösteriyor. Önümüzdeki üç yıllık dönemi kapsayan Yeni Ekonomi Programı’nı, yenilikçi, yüksek katma değerli, ihracat odaklı ve kapsayıcı bir kalkınma modeli üzerinde inşa ettik. İnşallah, Türkiye’yi, her alanda olduğu gibi ekonomide de 2023 hedeflerimize ulaştıracağız. (AK PARTİ sıralarından alkışlar)

Değerli milletvekilleri, Çin’de başlayan ve kısa sürede dünyaya yayılan Covid-19 hastalığının henüz kesin bir tedavisi bulunamamıştır. Aşı çalışmaları belirli bir seviyeye gelmiş olmakla birlikte insanlığın tamamını kuşatacak altyapının kurulması için vakte ihtiyaç olduğu açıktır. Türkiye, diğer ülkelerdeki aşı çalışmalarını yakından takip etmenin yanında kendi aşısını üretme konusunda da yoğun bir gayret içindedir. Dünyadaki diğer ülkelerin salgınla mücadele yöntemlerine baktığımızda, Türkiye’nin, bunların çoğunun önünde olduğunu görüyoruz. Tabii, bu olumlu tabloda, son on sekiz yılda sağlık alanında gerçekleştirdiğimiz büyük dönüşümün ve inşa ettiğimiz altyapının çok büyük katkısı vardır. Sadece salgının ülkemize sıçradığı mart ayından bu yana hizmete açtığımız hastanelerin yatak kapasitesi 15 bini geçmiştir. (AK PARTİ sıralarından alkışlar) İnşallah, yarın Konya’da şehir hastanemizin resmî açılışını yaparak sağlıktaki bu güzel tabloyu bir adım daha ileriye taşıyacağız.

Sağlık çalışanlarımızın sayısı da 1 milyon 100 binle kamudaki en büyük istihdam oranına ulaşmıştır. Şayet Türkiye, sağlık sistemini ve kapasitesini bu denli geliştirmemiş olsaydı -Allah göstermesin- bu salgının altında kalabilirdi. Bu vesileyle, salgın sürecinde fedakârlıkla görev yapan sağlık çalışanlarımıza bir kez daha şükranlarımı sunuyorum. (AK PARTİ sıralarından alkışlar) Yine, bu süreçte ebediyete irtihal eden sağlık çalışanlarımıza Allah’tan rahmet diliyorum.

Devlet ve millet el ele vererek inşallah bu musibetin de üstesinden geleceğiz. Salgınla mücadele ederken kendi vatandaşlarımıza sunduğumuz hizmetleri kesintisiz sürdürmenin yanında 153 farklı ülkenin ve 8 uluslararası kuruluşun destek çağrısına Türkiye olarak biz cevap verdik. (AK PARTİ sıralarından alkışlar) Ayrıca, dünyanın 141 farklı ülkesinde geçici süreyle bulunan 100 bini aşkın vatandaşımızı kurduğumuz hava, kara ve deniz köprüleriyle ülkemize getirdik. Bunun yanında, 67 farklı ülkeden 5.500 yabancının da ülkelerine dönebilmelerini sağladık. Gelişmiş ülkelerin dahi vatandaşlarını kendi hâllerine terk ettiği salgın döneminde Türkiye, içeride ve dışarıda gerçekten erdemli bir duruş ortaya koymuştur. (AK PARTİ sıralarından alkışlar)

Ne ülkemiz ne de dünya henüz salgının önüne tamamen geçebilmiş değildir. Ülkemizde vakitlice aldığımız tedbirler ve geliştirdiğimiz etkin tedavi protokolleri sayesinde süreç kontrol altında tutulabilmiştir. Salgının doğal yolla veya ilaç tedavisiyle tehdit olmaktan çıkacağı güne kadar bu mücadeleyi kararlı bir şekilde sürdüreceğiz. Hâlâ en büyük ve etkili salgınla mücadele tedbirimiz “TAMAM” diye ifade ettiğimiz temizlik, maske, mesafe unsurlarıdır. İnşallah bu virüsü hep birlikte yenecek, hep birlikte el ele, kol kola sağlıklı, huzurlu, müreffeh, esenlik dolu bir geleceğe yürümeyi sürdüreceğiz.

Bu duygularla, bir kez daha Türkiye Büyük Millet Meclisinin 27’nci Dönem Dördüncü Yasama Yılının ülkemize, milletimize, milletvekillerimize hayırlı olmasını diliyorum. Sizlere Meclis çalışmalarında kolaylıklar temenni ediyorum. Hepinizi sevgiyle saygıyla selamlıyorum.

Kalın sağlıcakla. (AK PARTİ ve MHP sıralarından ayakta alkışlar)

BAŞKAN – Sayın Cumhurbaşkanımıza teşekkür ediyoruz.

Sayın milletvekilleri, Danışma Kurulunun bir önerisi vardır, okutup oylarınıza sunacağım.

IV.- ÖNERİLER

A) Danışma Kurulu Önerileri

1.- Danışma Kurulunun, Genel Kurulun 1 Ekim 2020 Perşembe günkü birleşiminde Cumhurbaşkanının, Anayasa’nın 104’üncü maddesine göre Türkiye Büyük Millet Meclisinin 27’nci Dönem Dördüncü Yasama Yılı açış konuşmasını müteakip başka bir işin görüşülmemesine ilişkin önerisi

Danışma Kurulu Önerisi

Danışma Kurulunun 1/10/2020 Perşembe günü (bugün) yaptığı toplantıda aşağıdaki önerinin Genel Kurulun onayına sunulması uygun görülmüştür.

                                                                                     Mustafa Şentop

                                                                            Türkiye Büyük Millet Meclisi

                                                                                           Başkanı

                     Mehmet Muş                                                           Engin Özkoç

          Adalet ve Kalkınma Partisi                                        Cumhuriyet Halk Partisi

               Grubu Başkan Vekili                                                Grubu Başkan Vekili

 

               Hakkı Saruhan Oluç                                                      Erkan Akçay

Halkların Demokratik Partisi                                               Milliyetçi Hareket Partisi

               Grubu Başkan Vekili                                                Grubu Başkan Vekili

 

                                                         Lütfü Türkkan

                                                            İYİ PARTİ

                                                    Grubu Başkan Vekili

Öneri:

Genel Kurulun 1 Ekim 2020 Perşembe günkü (bugün) birleşiminde Cumhurbaşkanının, Anayasa'nın 104'üncü maddesine göre Türkiye Büyük Millet Meclisinin 27'nci Yasama Dönemi Dördüncü Yasama Yılı açılış konuşmasını müteakip başka bir işin görüşülmemesi önerilmiştir.

BAŞKAN – Danışma Kurulu önerisini oylarınıza sunuyorum: Kabul edenler… Kabul etmeyenler… Danışma Kurulu önerisi kabul edilmiştir.

Sayın milletvekilleri, alınan karar gereğince bugün gündemimizde başka bir konu bulunmadığından, gündemimizde bulunan işleri sırasıyla görüşmek için, 6 Ekim 2020 Salı günü saat 15.00’te toplanmak üzere birleşimi kapatıyorum.

Kapanma Saati: 15.04

 


(X) 7/4/2020 tarihli 78’inci Birleşimden itibaren, coronavirüs salgını sebebiyle Genel Kurul Salonu’ndaki Başkanlık Divanı üyeleri, milletvekilleri ve görevli personel maske takarak çalışmalara katılmaktadır.